Регіональна газова компанія (РГК) завершила сертифікацію «розумних» лічильників природного газу, розроблених спеціалістами R&D-підрозділу. Їх почнуть виготовляти та встановлювати споживачам газу вже у 2023 році.

Про це Укрінформу повідомили в пресслужбі РГК.
Як пояснили в компанії, прилади обліку поєднують мембранний лічильник та вбудований у корпус смарт-модуль з модемом. Завдяки модему прилад в автоматичному режимі передаватиме до газорозподільної компанії дані про споживання газу.
«Зараз багато людей покинули свої домівки та не мають доступу до приладів обліку. Через це у них є складності з нарахуваннями. Смарт-лічильники усунуть ці проблеми. До того ж це просто зручно, навіть коли ви нікуди не виїжджали – вам не слід турбуватися про передавання показань на початку кожного місяця», - розповів керівник напрямку «Розробки та дослідження» РГК Ярослав Хаврель.

В основі мембранного лічильника – комплектуючі італійського бренду Mesura. А смарт-модуль з модемом розроблені фахівцями РГК.
У РГК наголосили, що виробництво смарт-лічильників розпочнеться у другому кварталі 2023 року на потужностях українських метрологічних центрів RGC Metering. А перша партія – 16 тис. лічильників – буде виготовлена в цьому році.
«Нові лічильники будуть встановлюватися як в рамках інвестиційної програми газорозподільних компаній, так і призначатися для комерційного продажу. В рамках інвестпрограми новими лічильниками ми будемо безплатно замінювати старі прилади обліку, які не пройшли повірку. Нове встановлення – це зазвичай забудовники», – сказав Хаврель.
Після запуску масового виробництва звичайні лічильники будуть замінюватися на «розумні», якщо відповідні кошти НКРЕКП передбачить в інвестпрограмах операторів газорозподільних мереж.
Фото: Регіональна газова компанія
Як повідомлялось, на сьогодні в Україні побутовим споживачам встановлено понад 10 млн лічильників газу, і лише декілька десятків тисяч з них мають смарт-системи.