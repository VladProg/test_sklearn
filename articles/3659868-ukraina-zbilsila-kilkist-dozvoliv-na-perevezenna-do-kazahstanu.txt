Україна домовилася з Казахстаном щодо збільшення у 2023 році дозволів на міжнародні перевезення та пролонгацію не використаних торік дозволів до лютого.

Про це повідомив заступник міністра інфраструктури України Мустафа Найєм у Фейсбуці, передає Укрінформ.
«Завершили перемовини з Казахстаном щодо отримання дозволів на міжнародні перевезення. За результатом переговорів вдалось збільшити максимальну кількість дозволів на 2023 рік», - ідеться в повідомленні.
За інформацією заступника міністра, Україна отримає 4000 універсальних бланків, 4000 бланків для транзитних перевезень та 800 – для перевезень в/з третіх країн.

Крім того, чинними до 1 лютого 2023 року залишаються невикористані дозволи 2022 року.
Найєм зауважив, що через велику війну Україна мусила переорієнтуватися на транспортування товарів суходолом. Український автотранспорт значно зміцнив свої позиції в міжнародній торгівлі.
Тому наразі Мінінфраструктури продовжує роботу і веде переговори з усіма іноземними партнерами про обмін дозволами на роботу українських перевізників і лібералізацію умов цієї роботи.
Як повідомлялося, Україна та Європейський Союз підписали Угоду про вантажні перевезення автомобільним транспортом, що передбачає виконання двосторонніх та транзитних перевезень українськими перевізниками без дозволів.