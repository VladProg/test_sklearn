До програми «Цифрові інструменти Google для освіти» від МОН і Google Україна приєдналося понад 134 тисячі освітян.

Про це повідомляє Міністерство освіти та науки, передає Укрінформ.
“До програми приєдналися 134,1 тис. освітян. 86,9% (116 тис. 576 осіб) випускників програми отримали сертифікат про успішне завершення, що є високим показником для МООС (Massive Open Online Course)”, - йдеться у повідомленні.
Тренінги навчають максимально використовувати технічні можливості телефонів і комп'ютерів Chromebook.
Найбільша кількість учителів долучається в Дніпропетровській області – 17413 осіб, Києві - 15425, Київській області - 13010, Львівській - 10761 осіб, Харківській - 9961 осіб.

Протягом року заклади освіти, педагогічні колективи яких успішно завершили навчання за програмою з показником понад 50% від загальної кількості працівників, одержать спеціальний статус «Заклад освіти – учасник програми Google for Education». Статус закладу – учасника програми – вже отримали 418 закладів. Серед затверджених: заклади дошкільної освіти – 61; заклади загальної середньої освіти – 238; заклади професійно-технічної освіти та заклади фахової передвищої освіти – 37; інші (позашкілля, управління освітою тощо) - 11.

Як повідомлялося, у липні 2022 року для освітян закладів дошкільної, загальної середньої, позашкільної, професійної (професійно-технічної), фахової передвищої та вищої освіти розпочалося дистанційне навчання за програмою «Цифрові інструменти Google для освіти» від МОН і Google Україна. Станом на 7 лютого 2023 року освітяни та здобувачі освіти отримали близько 85 тис. електронних пристроїв.