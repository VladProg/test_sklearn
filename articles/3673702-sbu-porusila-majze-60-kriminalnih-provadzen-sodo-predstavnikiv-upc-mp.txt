Від початку повномасштабного вторгнення рф Служба безпеки України відкрила близько 60 кримінальних проваджень щодо підривної діяльності окремих представників УПЦ МП.

Про це йдеться у відповіді СБУ на запит Укрінформу про порушені справи щодо представників УПЦ МП станом на лютий.
«За результатами розгляду повідомляємо, що наразі зареєстровано майже шістдесят кримінальних проваджень стосовно запитуваної категорії осіб та винесено судом сім обвинувальних вироків», - зазначили в СБУ.
Як повідомляв Укрінформ, у лютому на Донеччині до семи років ув’язнення засудили священника УПЦ МП , який закликав селян до співпраці з військовими російської федерації. Днями Служба безпеки зібрала беззаперечні докази вини керівника Черкаської єпархії УПЦ МП у розпалюванні міжконфесійної ворожнечі. Йому оголошено підозру.