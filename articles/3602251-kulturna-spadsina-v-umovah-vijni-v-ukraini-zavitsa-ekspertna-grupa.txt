В Україні буде створено експертну робочу групу із захисту, збереження, реставрації культурної спадщини, до якої увійдуть спеціалісти у сфері охорони культурної спадщини, правозахисники, архітектори, реставратори, археологи та представники громадськості.

Таке рішення ухвалено під час міжнародної науково-практичної конференції «Культурна спадщина в умовах війни: захист, збереження та реставрація», яка відбулася 26 жовтня в Києві, повідомили Укрінформу організатори заходу.
За даними заступника міністра культури та інформаційної політики Катерини Чуєвої, яка стала одним зі спікерів конференції, загалом в областях України пошкоджено близько 1 тис. об'єктів культурної спадщини та культурних інституцій, частина з яких розташована у звичайних сучасних будинках.
Останні верифіковані цифри на сьогодні: понад 550 епізодів воєнних злочинів російських військ проти культурної спадщини України. Серед ушкоджених, зокрема, – 171 об'єкт зі статусом пам'ятки, 146 об'єктів цінної історичної забудови, 58 пам'яток і творів мистецтва, які не перебувають на обліку як пам'ятки культурної спадщини (пам'ятники героям АТО, мозаїки, вітражі тощо), 44 музеї.






Конференція «Культурна спадщина в умовах війни: захист, збереження та реставрація» у Києві / Фото надані організаторами























































Організаторами конференції, що стала платформою для обміну досвідом українських і міжнародних експертів, які досліджували питання із захисту нерухомої культурної спадщини та культурних цінностей в умовах війни, стали Департамент охорони культурної спадщини КМДА, КНМЦ та ГО «Альянс реставраторів історичних будівель України».
Учасники заходу узагальнили практичний досвід та започаткували створення дорожньої карти для формування методичних рекомендацій з реалізації заходів із захисту, збереження, реставрації культурної спадщини України, які зазнали великої шкоди через повномасштабне вторгнення росії в Україну. Вони констатували, що, на жаль, наразі не вдається отримати достовірну інформацію про стан об'єктів культурної спадщини, розташованих на тимчасово окупованих територіях.
Від міжнародної спільноти на конференції поділилися досвідом спікери від ЮНЕСКО, штаб-квартири Ради Європи, ALIPH Foundation (Міжнародний альянс захисту культурної спадщини в зоні конфліктів) та представники Польщі, Грузії, Німеччини та Іспанії.
Спікерами конференції також стали українські експерти: генеральна директорка Національного заповідника «Софія Київська» Неля Куковальська; архітектори Слава Балбек, Микола Віхарев та Олександр Кумейко; директор Департаменту охорони культурної спадщини КМДА Олександр Никоряк; заступник голови КМДА Володимир Прокопів, в.о. генерального директора Національного заповідника «Києво-Печерська лавра» Олександр Рудник та інші.
Як повідомлялося, Міністерство культури та інформаційної політики на сьогодні верифікувало понад 550 пошкоджених об'єктів культурної спадщини.