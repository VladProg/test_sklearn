В Україні 20-21 жовтня відбудеться Національний оборонний хакатон 2022, який об’єднає найкращих спеціалістів з кібербезпеки та протидії дезінформації, провідних експертів у сфері IT приватного та державних секторів.

Як передає Укрінформ, українські та іноземні фахівці працюватимуть над інноваційними рішеннями, які допоможуть ЗСУ здобути технологічну перевагу над ворогом, повідомляє пресслужба Міноборони.
«Ми перша у світі країна, яка у XXI сторіччі вимушена давати відсіч ворогу відразу в чотирьох просторах: на суші, на воді, в повітрі, у кіберпросторі. Особливу роль у стратегії ворога відіграє саме активна агресія в інформаційному та кіберпросторі. Сьогодні як ніколи актуальна координація зусиль усієї кіберспільноти, ІТ-бізнесу та фахівців з протидії кіберзагрозам, ІПСО тощо, для того, щоб кібероборона України та її інформаційний суверенітет були міцними», — зазначив міністр оборони Олексій Резніков.
За його словами, створення ІТ-стартапів в інтересах військової сфери, їхня інтеграція з бізнесом та потребами громадян є одним із пріоритетів та сприятиме побудові власного цифрового суверенітету України з точкою опори на оборону та безпеку.
Своєю чергою секретар РНБО Олексій Данілов зазначив: «Кіберскладова цієї війни є не менш важливою, ніж військова, це фундаментально важливий фронт. Тому пріоритет сьогодні — об’єднати зусилля держави, бізнесу, кіберволонтерів та міжнародної спільноти, щоб ефективно відбити російську агресію і на полі бою, і у кіберпросторі. Нам потрібні інноваційні рішення, які будуть релевантними для військових нині, та піднімуть на найвищий рівень кібероборону держави в майбутньому. У наступні п’ять-десять років кіберзброя стане номером один у світі. І ми маємо не просто бути до цього готові, а стати одним із світових лідерів стійкості у кіберпросторі».
Головнокомандувач ЗСУ Валерій Залужний додав, що за масштабами і характером воєнних дій, їх інтенсивністю, ця війна порівнювана з Першою та Другою світовими, але більш складна, тому що відбувається в епоху високих технологій. «Протистояння у кіберпросторі, використання супутникового зв’язку та космічної розвідки, інформаційний супровід у режимі онлайн, безпілотні літальні апарати — все це реалії і виклики нашого часу. Україна має значний інтелектуальний потенціал. І я сподіваюся, що такі заходи, як Національний оборонний хакатон, допоможуть максимального використати його для досягнення нашої Перемоги», — вважає Залужний.
За словами керівника з операційної діяльності Фонду цивільних досліджень та розвитку США в Україні Михайла Верича, координація спільних зусиль залишається пріоритетом та є важливою передумовою успішної протидії кіберзагрозам. «Нині Україну підтримує весь демократичний світ. І цю підтримку слід розглядати скоріше як можливість подальшого розвитку сфери кібербезпеки у країні, аніж як просто руку допомоги. Проведення Національного оборонного хакатону дозволить віднайти інноваційні рішення, які необхідні нашим захисникам, та сприятиме поглибленню співпраці з міжнародними партнерами», - зазначив він.
Упродовж двох днів учасники хакатону працюватимуть над трьома типами завдань: технологічними, організаційно-правовими та з протидії інформаційно-психологічним операціям. Вони розроблятимуть рішення для розвитку military-tech індустрії, які підсилять кібероборону держави та допоможуть ЗСУ в боротьбі з росією.
Під час хакатону також відбудеться презентація українських інноваційних проєктів у сфері кібербезпеки та оборони.
Взяти участь у хакатоні можна як член команди або як ментор чи суддя — https://hackathon.mil.gov.ua/. Дедлайн подачі заявок - 15 жовтня.
Національний оборонний хакатон 2022 організовано Міністерством оборони України разом із Генеральним штабом ЗСУ, Національним координаційним центром кібербезпеки, Центром протидії дезінформації за підтримки Фонду цивільних досліджень та розвитку США в Україні, Державного департаменту США та НАТО. На хакатон запрошені кіберексперти НАТО, а також фахівці з дружніх країн: Польщі, Великої Британії, США, Литви, Латвії, Естонії та інших країн ЄС.