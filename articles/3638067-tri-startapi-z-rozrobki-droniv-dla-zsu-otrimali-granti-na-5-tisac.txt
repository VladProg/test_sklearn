У межах демонстрації military-tech-стартапів для Сил Оборони України та інвесторів Drone Demo Day 73 команди представили новітні технології, три з них отримали гранти.

Про це повідомляє Укрінформ з посиланням на пресслужбу Мінцифри у Телеграмі.
«Стартапи та технології у сфері безпілотних літальних апаратів презентували 73 команди. Військові відзначили більшість стартапів та запросили їх пройти випробування на полігон. Також три команди отримали гранти в розмірі 5000 доларів від Київської школи економіки на реалізацію власних проєктів», - йдеться в повідомленні.
У міністерстві зазначили, що розвиток mil-tech-напряму – пріоритет для держави зараз. Адже, чим швидше будуть розвиватися технології та застосовуватися на полі бою, тим скоріше Україна переможе російських окупантів.
Drone Demo Day – це можливість для стартапів презентувати представникам Сил Оборони України цінні ідеї та готові рішення з розробки безпілотних систем і боєприпасів для них та засобів РЕБ. А також знайти інвесторів, які допоможуть виготовляти необхідні технології для армії.
Як повідомлялось, Google.org виділить грант у $2 млн на розвиток цифрової освіти в Україні з метою рескілінгу українців, навчання цифрової грамотності, а також ефективного пошуку роботи. Кошти спрямують на оновлення платформи Дія.Цифрова освіта та створення освітнього застосунку.