За воєнний 2022 рік довіра українців до верховної влади зросла на 41%. Водночас громадяни продовжують висловлювати недовіру до державного апарату.

Про це повідомив заступник директора соціологічної служби Центру Разумкова Михайло Міщенко під час презентації досліджень про політичні підсумки 2022 року, що відбулася в пресцентрі Укрінформу.



«Найбільше зросла довіра до Президента України – з 36% у 2021 р. до 77% у 2022 році. Це пов’язано з його діяльністю під час війни. Йому довіряє переважна більшість жителів усіх регіонів – від 69% на сході країни до 82% у центральному регіоні», - зазначив він.



За останніми даними, Володимира Зеленського підтримують 80% українськомовних громадян і 71% російськомовних. Водночас частка тих, хто схвалює діяльність президента, серед молоді становить 83%, а у віковій категорії 60 років і старше – 71%.



Експерт підкреслив, що результати опитування ілюструють високий рівень довіри до верховної влади, водночас українці досі не схвалюють дій державного апарату, політичних структур і фінансових установ.
«Найбільше українці висловлюють недовіру політичним партіям – 66%, однак торік показник був 72%. Уряду не довіряють 47%, але минулого року - 72%», - сказав Міщенко.



Заразом 62% опитаних висловили недовіру чиновникам і держапарату, понад 56% - судам , більш ніж половина осіб – комерційним банкам. Також респонденти з підозрою ставляться до антикорупційних органів: НАЗК не довіряють 47% опитаних, але у 2021 році - 70%, САП – 46,5%, але раніше ця частка сягала 69%, НАБУ – 46%, а у попередній рік - 78% .



«У попередні роки саме низький рівень довіри до держапарату тягнув униз рейтинг президента. Дії влади по звільненню чиновників, пов’язаних із корупційними скандалами, спрямовані на зміну іміджу в цілому. Від того, наскільки президенту це вдасться – залежить його імідж», - зауважив спікер.



Соціологічне дослідження на тему «Політичні підсумки 2022 року: оцінка громадянами ситуації в країні та дій влади, довіра до соціальних інститутів» проводилось соціологічною службою Центру Разумкова спільно з Фондом «Демократичні ініціативи» імені Ілька Кучеріва з 13 по 21 грудня 2022 року. Опитування методом face-to-face проводилося по всій країні, у Запорізькій, Миколаївській, Харківській та Херсонській областях — лише на тих територіях, що контролюються урядом України та на яких не ведуться бойові дії.



Опитано 2018 респондентів віком від 18 років. Теоретична похибка вибірки не перевищує 2,3%.