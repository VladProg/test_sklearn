У школах Австрії наразі навчається 13 149 українських дітей та підлітків.

Про це повідомляє Укрінформ із посиланням на Austria Presse Agentur (APA).
"Через рік після початку нападу росії на Україну в австрійських школах навчається 13 149 українських дітей та підлітків", - йдеться у повідомленні.
За даними міністерства освіти Австрії, 5 682 прибулих з України дітей відвідують початкову школу, 5 416 – нижчий рівень загальноосвітньої вищої школи (AHS) або середню школу та 2 051 – виший ступінь середньої школи.
Наразі у школах Австрії також працюють 218 українських вчителів.
"Інтеграція українських дітей та молоді працює. Це відгуки, які ми отримуємо від шкіл по всій країні", - заявив міністр освіти Мартін Полашек.
З метою кращої інтеграції для українських школярів створено перехідні курси для покращення знання німецької мови, а також збільшено кількість окремих класів німецької мови. Їх мають відвідувати ті діти, які недостатньо добре володіють мовою навчання і тому класифікуються як особливі учні. У цих класах діти вивчають німецьку мову до 20 годин на тиждень і відвідують разом зі своїм основним класом лише такі предмети як рукоділля, музика чи фізкультура. Наразі в Австрії налічується 1 415 класів з вивчення німецької мови, 580 з них - у Відні.
Як повідомляв Укрінформ, раніше українцям, які були змушені через війну залишити країну та приїхали до Австрії, було продовжено право проживати в республіці до 4 березня 2024 року.
У період з 24 лютого по 31 грудня 2022 року загалом в Австрії було зареєстровано 90 994 вимушених переселенців з України. Близько 66 тис. з них досі перебувають в Австрії, інші або повернулися додому, або виїхали до інших країн.