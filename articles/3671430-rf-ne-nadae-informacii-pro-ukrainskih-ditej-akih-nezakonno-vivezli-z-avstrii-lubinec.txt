росія не надає жодної інформації про українських дітей, яких незаконно вивезли з Австрії.

Про це в Івано-Франківську повідомив уповноважений Верховної Ради України з прав людини Дмитро Лубінець, відповідаючи на запитання кореспондента Укрінформу щодо долі двох українських дітей, яких незаконно вивезли з Австрії.

«Ми намагаємось їх знайти. російська федерація не надає нам жодної інформації. У нас є реакція з боку Австрії на моє звернення та звернення МЗС. Вони відкрили кримінальне провадження і призупинили адвокатське посвідчення пана Йозефа Зігеле, генерального секретаря Європейського інституту омбудсмана», - зазначив Лубінець.
Він зауважив, що після того, як публічно вийшов з цієї організації через незаконне вивезення українських дітей, її залишили омбудсмани Литви та Латвії.
«Ця організація або залишиться лише на папері, або перестане існувати», - переконаний Лубінець.
Загалом, додав він, з російської федерації вдалося повернути 307 дітей, яких вивезли з України. Офіційно там залишаються ще понад 16 тисяч дітей.
Як повідомляло агентство, 8 лютого уповноважений Верховної Ради з прав людини Дмитро Лубінець заявив, що виходить зі складу Європейського інституту омбудсмана через незаконне вивезення з Австрії до російської федерації двох українських дітей. На переконання Лубінця, вказані факти, а саме - насильницька передача дітей однієї групи в іншу, є однією з ознак геноциду відповідно до статті II Конвенції ООН від 9 грудня 1948 року "Про запобігання злочину геноциду та покарання за нього”. Також Лубінець переконаний, що подібні дії шкодять національним інтересам України у той час, коли триває повномасштабна війна.