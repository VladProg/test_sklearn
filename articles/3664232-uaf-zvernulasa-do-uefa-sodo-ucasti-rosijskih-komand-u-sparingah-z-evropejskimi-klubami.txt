Українська Асоціація Футболу сподівається, що російським командам не дозволять проводити контрольні матчі з європейськими клубами.

УАФ відправила до УЄФА листа з проханням вжити заходів для недопущення проведення навіть контрольних матчів за участю російських команд, повідомляє прес служба УАФ, передає Укрінформ.

«Ми звертаємося до вас з проханням вжити заходів до всіх причетних, аби в подальшому уникнути повторних жестів неповаги й випадків порушення санкцій, справедливо накладених УЄФА на команди з країни-агресора, оскільки бездіяльність або відсутність реагування та покарання за їхні незаконні дії заохочує терористів продовжувати», — йдеться в листі УАФ.

Останніми днями було кілька випадків, коли команди низки країн проводили спаринг з представниками країни-агресора. Крім того, листа відправили до Федерації футболу Туреччини. Саме в цій країні переважно проводяться контрольні зустрічі.

Як повідомляв Укрінформ, нещодавно УЄФА підтвердив, що російські клуби та збірні залишаються поза офіційними матчами.

Фото: uaf.ua