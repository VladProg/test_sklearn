Ціни на природний газ в Європі впали до 16-місячного мінімуму.

Про це повідомляє Укрінформ із посиланням на Telegraph.
"Ціни на природний газ в Європі впали до 16-місячного мінімуму, оскільки повні запаси в Китаї змусили покупців направити поставки на континент", - йдеться у повідомленні.
Зазначається, що м'яка погода в Європі вже привела до того, що запаси газу залишилися відносно недоторканими. При цьому, китайські імпортери намагаються перенаправити лютневі і березневі поставки в Європу на тлі слабких цін на внутрішньому ринку і наявних високих запасів.
"Нідерландські ф'ючерси на газ на перший місяць, європейський орієнтир, впали на 8,2 відсотка до 59,50 євро за мегават-годину, найнижчого рівня з вересня 2021 року", - зазначається у повідомленні.
Згідно з матеріалом, ринки газу в цьому році заспокоюються після бурхливого 2021 року, коли ціни на енергоносії зросли до рекордних показників.
Як повідомляв Укрінформ, одним із наслідків війни росії проти України стало різке зростання цін на енергію, зокрема, на природний газ в Європі та у світі. Після того, як росія почала використовувати енергію в якості зброї, ЄС оголосив курс на поступове позбавлення залежності від російських викопних ресурсів та почав диверсифікацію шляхів постачання газу від інших надійних постачальників, зокрема, із США, Норвегії, Катару, Азербайджану та інших країн.
ЄС погодив так звану платформу спільної закупівлі газу, яка дозволяє країнам-членам уникати конкуренції між собою на глобальному енергетичному ринку та повною мірою скористатися перевагами спільної купівельної спроможності Європейського Союзу. Учасниками цієї платформи спільної закупівлі газу є також Україна, Молдова та країни Західних Балкан.
У грудні 2022 року міністри енергетики ЄС також дійшли спільного рішення щодо запровадження механізму ринкової корекції та обмеження ціни на закупівлю природного газу з метою стабілізації ситуації на енергетичному ринку Євросоюзу. Вона становитиме 180 євро за мегават/годину.