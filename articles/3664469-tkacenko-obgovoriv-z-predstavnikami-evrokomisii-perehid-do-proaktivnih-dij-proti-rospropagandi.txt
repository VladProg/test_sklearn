На зустрічах з керівництвом Єврокомісії, що відбулися сьогодні в Києві, було досягнуто домовленостей про роботу експертів, які мають підготувати зустріч у рамках "інформаційного Рамштайну".

Як передає Укрінформ, про це очільник МКІП Олександр Ткаченко написав у Телеграмі.


“Історична зустріч Єврокомісії та уряду України завершена. Це не тільки символічний приїзд керівників Європейського Союзу до Києва, це і демонстрація надзвичайно великого масштабу роботи, яка відбулась впродовж цього року в абсолютно всіх напрямках та секторах”, - зазначив він.

За словами міністра, він був вражений обсягом співпраці між комісарами та українськими урядовцями: “Надзвичайний обсяг роботи з нашого боку і допомоги з боку ЄС у всіх сферах. Але попереду ще більше роботи”

Ткаченко відзначив зустрічі з віцепрезидентом Єврокомісії з просування європейського способу життя Маргарітісом Схінасом та віцепрезиденткою з питань цінностей та прозорості Вєрою Юровою. З ними обговорили розширення можливостей допомоги українській культурі та спадщині, а також посилення інформаційної безпеки - перехід від захисту до проактивних дій проти російської пропаганди.

“Домовились про роботу експертів найближчим часом, які мають підготувати зустріч в рамках Інформаційного Рамштайну”, - підсумував глава МКІП.
Як повідомлялося, Ткаченко заявив, що серед кроків, які запропонує Україна на "інформаційному Рамштайні", - криміналізація статей проти російських пропагандистів, робота з хайтек-компаніями.
Фото: Олександр Ткаченко, Фейсбук