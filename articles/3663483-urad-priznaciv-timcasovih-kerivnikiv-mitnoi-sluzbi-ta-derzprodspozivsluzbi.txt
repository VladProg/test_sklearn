Кабінет Міністрів тимчасово поклав виконання обов’язків голови Державної митної служби на Сергія Звягінцева, а голови Державної служби з питань безпечності харчових продуктів та захисту споживачів - на Ольгу Шевченко.

Про це у Телеграмі повідомив постійний представник Кабінету Міністрів у Верховній Раді України Тарас Мельничук, передає Укрінформ.
«Тимчасово покладено виконання обов’язків голови Державної митної служби України на Звягінцева Сергія Борисовича; голови Державної служби України з питань безпечності харчових продуктів та захисту споживачів на Шевченко Ольгу Петрівну», - зазначив Мельничук.

За його словами, уряд звільнив Юрія Сотника з посади першого заступника голови Державного агентства лісових ресурсів, Олександра Щуцького - з посади першого заступника голови Держмитслужби, а Андрія Лордкіпанідзе - з посади заступника голови Державної служби з питань безпечності харчових продуктів та захисту споживачів.
Крім того, Кабмін відсторонив від виконання повноважень за посадою та порушив дисциплінарне провадження стосовно заступника голови Державної митної служби Руслана Черкаського.
Водночас, як зазначається на Телеграм-каналі Уряд online, Кабмін визнав такими, що втратили чинність, розпорядження про тимчасове покладення виконання обов’язків голови Державної митної служби на В’ячеслава Демченка і голови Держпродспоживслужби - на Лордкіпанідзе.
Як повідомлялося, раніше керівник парламентської фракції «Слуги народу» Давид Арахамія анонсував вручення повідомлень про підозру високопосадовцям Міністерства оборони та звільнення всього керівного складу митниці.