Розпочинаючи повномасштабну війну проти України, президент рф путін недооцінив силу і хоробрість українського народу та ЗСУ, а також єдність НАТО і партнерів.


Про це заявив генеральний секретар НАТО Єнс Столтенберг під час зустрічі міністрів оборони країн-членів Альянсу та запрошених країн з міністром оборони України, повідомляє кореспондент Укрінформу.
“Минув майже рік відтоді, як росія розпочала своє повномасштабне вторгнення в Україну та незаконну агресивну війну, яка принесла невимовні страждання народу України, порушила мир у Європі та вплинула на людей у всьому світі через продовольчу та енергетичну кризу. Президент путін зробив дві великі стратегічні помилки. Він недооцінив силу і хоробрість народу України та його збройних сил. І він недооцінив єдність і рішучість НАТО та партнерів”, - сказав Столтенберг.
За його словами, Україні надається безпрецедентна підтримка, аби допомогти захистити її право на самооборону.
“І від початку ми дуже тісно співпрацювали з Європейським Союзом, сповнені рішучості підтримувати Україну стільки, скільки буде потрібно. Сьогодні ми обговоримо нашу постійну підтримку,.. щоб допомогти Україні переважати як незалежній суверенній державі та підтримувати міжнародний порядок”, - сказав він.
Крім того, очільник НАТО висловив співчуття у зв'язку з численними жертвами землетрусу в Туреччині та оголосив хвилину мовчання на вшанування пам'яті загиблих.
Як повідомляв Укрінформ, 14 лютого у Брюсселі відбулося засідання Контактної групи з питань оборони України (формат “Рамштайн”).