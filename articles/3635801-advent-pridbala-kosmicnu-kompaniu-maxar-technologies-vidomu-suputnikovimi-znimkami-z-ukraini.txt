Приватна інвестиційна компанія Advent International придбала за 6,4 мільярда доларів космічну компанію Maxar Technologies, яка привернула світову увагу своїми супутниковими знімками російської війни в Україні з високою роздільною здатністю.

Як передає Укрінформ, про це повідомляє SpaceNews.
Згідно з угодою, оголошеною 16 грудня, Advent купує всі звичайні акції Maxar в обігу за 53,00 долара за акцію готівкою, що більш, ніж удвічі перевищує ціну акцій Maxar - 23,10 долара станом на 15 грудня, в останній повний торговий день компанії як публічної компанії. Очікується, що придбання буде завершено в середині 2023 року.
Advent International, яка розташована в Бостоні, штат Массачусетс, є міжнародною компанією з активами в 89 мільярдів доларів. Штаб-квартира Maxar знаходиться у Вестмінстері, штат Колорадо.
Придбання допоможе Maxar «прискорити інвестиції та розробку супутникових технологій наступного покоління компанії та аналізу даних для своїх клієнтів».
Як повідомляв Укрінформ, компанія Maxar Technologies оприлюднила супутникові знімки території поблизу звільненого від російських окупаційних військ міста Ізюм у Харківській області.