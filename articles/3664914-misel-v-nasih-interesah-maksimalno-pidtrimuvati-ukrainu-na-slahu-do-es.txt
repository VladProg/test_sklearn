Максимальна підтримка Євросоюзом зусиль України на її шляху приєднання до блоку є в інтересах ЄС.

Як передає Укрінформ, про це в інтерв'ю France24 заявив президент Європейської ради Шарль Мішель.
«Я вважаю, що в наших інтересах максимально підтримувати зусилля України щодо її приєднання до блоку. Очевидно, що вони мають політичну волю провести необхідні реформи. Лише за кілька місяців після того, як у червні їм було надано статус кандидата-члена, було зроблено важливі перші кроки щодо боротьби з корупцією та зміцнення незалежності їхньої системи правосуддя», - сказав він.
Мішель також назвав російське повномасштабне вторгнення кричущим порушення росією міжнародного права, яке було загрозою для всього світу.
«Ми відразу зрозуміли, що зіткнулися з насильницькою агресією росії, і це був переломний момент в історії Європи. І цей переломний момент вимагав від лідерів Європи протистояти, і саме так ми одразу визначили нашу стратегію», - зазначив глава Євроради.
Як повідомлялося, у Києві 3 лютого відбувається саміт Україна - ЄС. Одне з ключових питань заходу – перспектива якнайшвидшого початку переговорного процесу про вступ України до Євросоюзу після виконання всіх рекомендацій Єврокомісії.