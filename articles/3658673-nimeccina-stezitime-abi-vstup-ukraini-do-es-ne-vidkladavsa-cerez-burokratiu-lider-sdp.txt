Співголова Соціал-демократичної партії Німеччини Ларс Клінґбайль вважає, що в питанні вступу України до Євросоюзу його країна може взяти на себе лідерство, аби у Брюсселі не відкладали це питання, коли воно постане.

Як передає Укрінформ, про це він заявив у інтерв’ю Die Tageszeitung.
«Коли справа дійде до політичної підтримки, Німеччина може взяти на себе лідерство в ЄС. І переконатися, що цей вступ не відкладається брюссельською бюрократією. Але також зрозуміло, що існують чіткі критерії для вступу», – зазначив він.
Відповідаючи на запитання про військову допомогу Україні, політик зазначив, що Німеччина є третім найбільшим спонсором після США та Британії.
«Шольц і Байден дуже тісно координують свої дії. У Рамштайні ми почали надання додаткової військової підтримки на 1,1 млрд євро. Час для стриманості, безумовно, минув», – пояснив він.
За словами Клінґбайля, він не боїться ядерної загрози з боку путіна.
«Я не боюся. путін нас не залякає, – сказав він. – Візит Олафа Шольца до Пекіна та його дії разом з Джо Байденом на саміті G20 сприяли значному зменшенню ядерної загрози. путін зрозумів: якщо він перейде цю межу, то втратить важливих союзників, таких як китайці».
Лідер партії підкреслив важливість надання зброї Україні, хоча канцлер Шольц, який теж представляє СДП, «виключив можливість постачання винищувачів на дуже ранній стадії».
«Україні потрібна зброя, а також відвоювання території для переговорів, які зрештою відбудуться», – додав він, наголосивши, що путін повинен вивести свої війська, у тому числі й з Криму.
Проте вирішувати, коли починати переговори, має Україна, додав Клінґбайль.
Як раніше повідомляло агентство, Нідерланди, у разі відповідного запиту, готові розглянути передачу Україні винищувачів F-16.
Тим часом, згідно із повідомленням німецького видання Spiegel, після місяців дебатів канцлер ФРН Олаф Шольц вирішив поставити в Україну бойові танки Leopard 2.
Фото: ЕРА