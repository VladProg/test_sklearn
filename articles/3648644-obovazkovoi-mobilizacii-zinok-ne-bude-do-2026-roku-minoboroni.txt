Українки до 2026 року не підлягатимуть обов'язковій мобілізації. Зміни стосуються лише системи обліку.

Як передає Укрінформ, про це заступниця міністра оборони України Ганна Маляр повідомила в ефірі телемарафону "Єдині новини".
"Немає мобілізації жінок. Зараз є зміни, які стосуються системи обліку. До 2026 року навіть українки, які мають медичну спеціальність - єдину, за якою вони можуть підлягати мобілізації, не матимуть обов’язкової постановки на облік. Інші професії – тільки у добровільному порядку", - сказала вона.
За словами Маляр, наразі на фронті за власним бажанням перебувають близько 5 тисяч жінок. Водночас вона запевнила, що зміни щодо спрощення системи призову були заплановані й розроблені Генштабом ще до початку повномасштабного вторгнення рф.
"Там немає нічого, щоби ускладнювало ситуацію резервістів, призовників, людей, які знаходяться на обліку. Ідеться про спрощення системи обліку", - сказала вона.
Як повідомлялося, що 7 жовтня Верховна Рада ухвалила в цілому закон про добровільний порядок взяття жінок на військовий облік, який 21 жовтня підписав Президент Володимир Зеленський.
Згідно з актом, жінки, придатні до військової служби за станом здоров’я та віком, і які закінчили заклади професійної, фахової передвищої або вищої освіти та здобули медичну або фармацевтичну спеціальність, підлягають взяттю на військовий облік військовозобов’язаних.