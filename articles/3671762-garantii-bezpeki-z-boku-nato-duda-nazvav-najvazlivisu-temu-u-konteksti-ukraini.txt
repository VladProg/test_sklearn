Надання Україні гарантій безпеки з боку країн НАТО під час саміту Альянсу в липні є однією з найважливіших тем, над якими зараз працює Президент Польщі.

Це польський лідер Анджей Дуда сказав в інтерв’ю Укрінформу, відповідаючи на запитання, чи Київ у тій чи іншій формі може отримати гарантії безпеки під час саміту НАТО у Вільнюсі.
“У даний момент, поряд із зміцненням безпеки Польщі, це для мене одна з найважливіших тем”, - наголосив Дуда.
За його словами, він говорив на цю тему із Президентом України Володимиром Зеленським декілька днів тому у Жешуві, а також із президентом Литви Гітанасом Науседою, який буде господарем саміту НАТО у Вільнюсі цього році. Президент Польщі також обговорює це питання з генеральним секретарем НАТО, прем’єр-міністром Великої Британії, а під час Мюнхенської конференції – з лідерами Франції, Німеччини, а також новообраним президентом Чехії.
Торкаючись питання щодо перспективи швидкого вступу України до ЄС Дуда висловив сподівання, що це можливий сценарій розвитку подій.
“Ми продовжуємо підтримувати Україну в цьому питанні, і я сподіваюся, що швидкий шлях буде можливим”,- заявив Дуда.
Президент РП підкреслив, що Польща всіма силами підтримує Україну у контексті вступу до Євросоюзу. Дуда нагадав, що був ініціатором листа, який він разом із кількома лідерами Центральної Європи направив президенту Єврокомісії з проханням, щоб Україна якнайшвидше отримала статус країни-кандидата.
“Це було минулої весни, тоді багато політиків в Євросоюзі казали, що це неможливо. У мене були дуже складні розмови з кількома політиками із Західної Європи, які взагалі ставили під сумнів цю можливість. Виявилося, що через кілька місяців, завдяки цій активності, Україна отримала статус країни-кандидата в ЄС”, - підкреслив польський лідер.
Як повідомлялося, Україна хоче отримати гарантії безпеки від країн НАТО на саміті Альянсу, який відбудеться 11-12 липня у Вільнюсі.
Україна також ставить перед собою амбітні цілі стати членом ЄС у перспективі двох років.