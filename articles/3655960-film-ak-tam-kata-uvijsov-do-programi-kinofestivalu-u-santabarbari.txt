Драма Крістіни Тинькевич «Як там Катя?» потрапила до конкурсної програми Santa Barbara International Film.

Про це інформує пресслужба Державного агентства з питань кіно, передає Укрінформ.
«У межах Santa Barbara International Film Festival, який пройде з 8 по 18 лютого, відбудеться північноамериканська прем’єра стрічки», - йдеться у повідомленні.
Зазначається, що цей фільм – дебютна повнометражна робота режисери, світова прем’єра якої відбулась на 75-му кінофестивалі у Локарно у конкурсній програмі «Concorso Cineasti del presente».
«Фільм отримав дві нагороди фестивалю: спеціальний приз журі Ciné+ та приз за найкращу акторську гру для Анастасії Карпенко», - підкреслюють у відомстві.
Сюжет фільму ґрунтується на історії лікарки швидкої допомоги Анни: вона намагається відшукати справедливість у цьому недосконалому світі.


Згідно з дописом, над стрічкою працювала компанія Evos Film. Продюсерами виступили Ольга Матат та Влад Дудко. Фільм створено за підтримки Держкіно. Міжнародна промоція стрічки відбувається за підтримки Українського Інституту в межах програми «proMOTION».
Як повідомляв Укрінформ, у межах Стокгольмського міжнародного кінофестивалю пройшов показ дебютної стрічки української режисерки Крістіни Тинькевич "Як там Катя?".