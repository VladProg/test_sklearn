Першочерговими завданнями СБУ є очищення лав, боротьбу з колаборантами та зрадниками всіх рівнів, діяти на випередження.

На цьому наголосив Василь Малюк під час виступу у Верховній Раді, яка ухвалила рішення про призначення його на посаду голови Служби безпеки України, передає Укрінформ із посиланням на пресцентр СБУ.
Малюк зазначив, що усвідомлює рівень загроз, які постали перед державою під час повномасштабної війни, та власну відповідальність на посаді очільника спецслужби.
«Перше і найголовніше – виконуємо доручення Президента і змінюємо підходи до роботи. Не просто стримуємо ворога, а діємо на випередження. Будуємо нову і сучасну модель державної безпеки – з урахуванням досвіду війни», – підкреслив він.
Серед першочергових завдань СБУ він назвав очищення Служби, боротьбу з колаборантами, поплічниками ворога та зрадниками всіх рівнів. «Це вимагає від спецслужби комплексного підходу – коли кожен напрям діяльності розвивається однаково якісно і рівномірно», - наголосив Малюк.
Він також поінформував, що зроблено за цими напрямами за останні пів року. Зокрема, йдеться про переформатування контррозвідки та військової контррозвідки, надскладні завдання, які виконують бійці Центру спецоперацій «А», результати роботи слідчих і кіберфахівців.
«Не можу сьогодні розкрити деталі усіх серйозних спецоперацій, де задіяні наші бійці, але вони присутні у найгарячіших точках війни. За неповний рік шість із них нагороджені званням Герой України. Четверо, на жаль, посмертно… Маємо понад 500 державних нагород. Більшість із них – ордени «За мужність» і Богдана Хмельницького. Ці люди виконують надскладні і надважливі завдання», – наголосив очільник СБУ.

Окрім того, він розповів про власний бойовий досвід.
«Ми показали всьому світові, що таке український характер. А зараз маємо об’єднати зусилля та повернути наші території! І як голова СБУ, я зроблю все для Перемоги», – наголосив Малюк.
Як повідомлялось, Верховна Рада 7 лютого підтримала призначення на посаду голови Служби безпеки України Василя Малюка, який досі був в.о. голови спецслужби. За відповідне рішення проголосували 324 народні депутати.
Фото: СБУ