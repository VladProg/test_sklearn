У зв'язку з можливими провокаціями з боку росії 23-24 лютого проводяться роботи з укріплення музейних установ для захисту експонатів.

Про це повідомив міністр культури та інформаційної політики Олександр Ткаченко під час відкриття виставки "Захисники" у Національному музеї історії України у Другій світовій війні, повідомляє кореспондент Укрінформу.
"Ми змушені укріплювати будівлі музеїв. Усі працівники повідомлені, що провокації можуть бути, а може, й ні. Проводяться роботи щодо експонатів, які знаходяться в музеї, укріплення, а надалі - їхня евакуація", - сказав міністр.
Водночас Ткаченко підкреслив, що евакуація певних експонатів наразі триває. Водночас МКІП продовжує працювати з європейськими колегами щодо санкцій проти росії та арешту майна діячів рф у Європі на користь відбудови України.
Як повідомляв Укрінформ, у Національному музеї історії України у Другій світовій війні презентували фотопроєкт «Захисники» до роковин повномасштабного вторгнення росії на територію України.