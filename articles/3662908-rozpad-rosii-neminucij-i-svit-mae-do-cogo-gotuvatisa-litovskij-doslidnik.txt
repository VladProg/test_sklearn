Незалежно від розвитку ситуації навколо війни росії проти України на російську федерацію чекає розпад та утворення нових держав, а тому демократичний світ має вже зараз готуватися до цього.

Як передає кореспондент Укрінформ, таку думку висловив президент "Інституту регіонів постросії" Андрюс Алманіс під час 5-го "Форуму вільних народів постросії" у Брюсселі.
"Воєнна поразка росії супроводжуватиметься розпадом нинішнього кремлівського режиму, що, у свою чергу, супроводжуватиметься посиленням відцентрових сил. Деякі регіони стануть незалежними країнами", – зазначив він.
За словами дослідника, найкращий варіант передбачає, що нові держави, які утворяться на місці російської імперії, отримають "максимальну підтримку з боку демократичного світу", що дозволить запанувати стабільності та демократії в цьому регіоні світу.
Якщо ж така підтримка з боку демократичного світу буде недостатньою, то є загроза того, "що нові держави знову стануть авторитарними", і в результаті "імперія буде відновлена". У такому випадку знову можливими є війни з боку російської імперії та мобілізація проти них демократичного світу. "Потім знову буде воєнна поразка росії та колапс кремлівського режиму, і, відповідно, посилення відцентрових сил та утворення нових держав. І, нарешті демократичний світ вже надасть достатню підтримку новим державам. Тобто – той самий результат, але більше циклів та жертв", – вважає Алманіс.
На його переконання, навіть, якщо нинішня ситуація "буде заморожена" і кремлівський режим виживе або ж якщо в рф з'явиться псевдодемократичний режим, все одно це призведе у подальшому до відновлення російської імперії та початку нею нових війн. У результаті ж все знову повернеться до того, що матиме місце воєнна поразка росії, розпад режиму та утворення нових держав внаслідок посилення відцентрових сил.
"З метою уникнення повторення циклів та нових воєн і жертв демократичний світ прямо зараз має готуватися до гарантованого розпаду російського режиму та утворення нових держав. Демократичний світ має прямо зараз підтримувати незалежні демократичні організації і рухи в регіонах нинішньої росії та планувати їх демократизацію", – заявив президент "Інституту регіонів постросії".
Як повідомлялося, 31 січня у Брюсселі у будівлі Європарламенту проходить вже 5-й "Форум вільних народів постросії". Одною з цілей форуму є ознайомлення євродепутатів, медіа, дипломатів та політиків країн ЄС з планами та перспективами деколонізації нинішньої російської федерації і створення вільних та незалежних держав на постросійському просторі.