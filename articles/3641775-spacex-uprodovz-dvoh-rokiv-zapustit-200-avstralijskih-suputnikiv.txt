Компанія SpaceX упродовж двох наступних років запустить у космос 200 австралійських супутників.

Про це повідомляє The Guardian, передає Укрінформ.
Проєкт, ініційований компанією Skykraft із Канберри та підтриманий Управлінням цивільної авіації Австралії (Airservices Australia), передбачає запуск 200 супутників для підвищення безпеки польотів і зв’язку.
«Уперше Airservices Australia матиме повне покриття для послуг спостереження. Вони будуть знати, де перебуває кожен літак в Австралії», — сказав гендиректор Skykraft Майкл Фрейтер.
Крім того, супутники також будуть використовуватися як заміна радіолокаторів і радіостанцій, які використовуються для зв’язку з пілотами.
Перші супутники мають бути запущені з мису Канаверал у Флориді на початку січня, передбачено тримісячне їх тестування, перш ніж їх зможе використовувати Airservices Australia.
Як повідомлялося, компанія SpaceX запустила на навколоземну орбіту ще 54 супутники системи супутникового інтернету Starlink.