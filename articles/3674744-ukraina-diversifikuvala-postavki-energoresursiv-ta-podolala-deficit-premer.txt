Україна диверсифікувала постачання енергоресурсів та вирішила проблему дефіциту в енергосистемі.

Як передає Укрінформ, про це повідомив Прем’єр-міністр України Денис Шмигаль під час засідання уряду 24 лютого.
«Наш енергетичний фронт. Кібератаки з першого дня вторгнення. Обстріли з першого дня вторгнення. Окупація наших енергооб’єктів. Удари по нафтобазах. Удари по ТЕЦ, по ГЕС, по підстанціях, по газовій інфраструктурі. Ми подолали паливну кризу. Разом із бізнесом ми диверсифікували поставки та прибрали дефіцит», – сказав Шмигаль.
За його словами, Україна накопичила достатньо газу та вугілля для проходження цієї зими. Шмигаль наголосив, що попри всі намагання агресора українська енергосистема працює.
«Попри сотні ракет та дронів. Попри весь російський терор. Наша енергосистема працює. Стабільна частота 50 Гц. Дефіциту електроенергії немає. ППО, енергетики, рятувальники. Їхній професіоналізм не дав росії занурити нас у темряву. Ми вистояли. Ми пройшли цю зиму й починаємо підготовку до наступної», – додав Шмигаль.
Як повідомлялося, станом на ранок 24 лютого в енергосистемі України відсутній дефіцит потужності, але через російські обстріли є знеструмлення у декількох регіонах.