У Франції Голова Верховної Ради Руслан Стефанчук обговорив із головою Національних зборів Яель Брон-Піве формулу миру та зброю для України.

Як передає Укрінформ, про це Стефанчук повідомив у Фейсбуці.
“Французька Республіка. Офіційний візит. Провів першу зустріч із головою Національних зборів Французької Республіки Яель Брон-Піве. Наступні дні матиму низку ще таких же важливих для нашої країни зустрічей”, - написав він.
У центрі уваги під час зустрічі були: зброя для України, відбудова, формула миру Президента Володимира Зеленського. Також сторони обговорили притягнення російської федерації до відповідальності за злочини в Україні, міжнародну ізоляцію росії та необхідність визнання рф терористичною державою.
Стефанчук подякував Франції за лідерську позицію при оголошенні рішення передати Україні легкі колісні танки.
“Дякую за вже надану військово-технічну та фінансову допомогу, зокрема за системи ППО, артилерію, снаряди, засоби індивідуального захисту, броньовану техніку. Вдячний за участь у відбудові України та прихисток наших громадян”, - додав він.

Як повідомляв Укрінформ, Голова Верховної Ради України Руслан Стефанчук перебуватиме з офіційним візитом у Французькій Республіці 30 січня - 2 лютого.