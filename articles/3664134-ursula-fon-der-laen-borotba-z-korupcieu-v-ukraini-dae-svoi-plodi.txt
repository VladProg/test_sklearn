Президент Європейської комісії Урсула фон дер Ляєн відзначила поступ у виконані семи рекомендацій та боротьбі з корупцією в Україні.

Про це вона заявила під час зустрічі з представниками ЗМІ в Києві, повідомляє кореспондент Укрінформу.
«Під час жахливої війни ви і далі маєте разючий поступ, виконуючи сім умов від Європейської комісії. Ваші антикорупційні органи ефективно працюють, розслідують корупційні справи. Я також бачу, що політична реакція дуже гостра, що боротьба з корупцією дає свої плоди», - сказала фон дер Ляєн.
Вона додала, що поки Україна йде до Євросоюзу, Брюссель знімає бар’єри між двома економіками та суспільствами, що лишилися.
«Ми пропонуємо Україні сьогодні приєднатися до головних європейських програм. Це дасть Україні переваги, що дуже наближають її до статусу члена Європейського Союзу», - зазначила президент Єврокомісії.
Також вона заявила, що Європейська комісія разом з українським урядом працюватиме над розбудовою майбутнього України в Європейському Союзі.
«Я приїхала не сама, зі мною приїхала ціла команда єврокомісарів. Ця Колегія Єврокомісії і український уряд мають спільну ділянку роботи – ми маємо тепер, можна сказати, спільне робоче місце. Ми не тільки підтримуємо український народ, але також розбудовуємо майбутнє України, і це майбутнє в Європейському Союзі», - сказала фон дер Ляєн.
Вона зазначала, що майже рік російської навали в Україні став роком рішучого єднання глобальної спільноти.
«Європа від першого дня разом з Україною, тому що ми знаємо, що майбутнє нашого континенту пишеться тут, в Україні… путін намагається заперечити саме існування України як держави, але натомість він наражається на ризик для майбутнього росії. Європейський Союз має дуже виразний сигнал – ми тут і надовго з вами, і підтримуватимемо Україну, як і досі підтримували», - запевнила очільниця Єврокомісії.
Як повідомлялося, сьогодні в Києві відбудеться зустріч членів Колегії Європейської комісії на чолі з президентом цієї Євроінституції Урсулою фон дер Ляєн з урядом України. Темами для обговорення будуть підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.