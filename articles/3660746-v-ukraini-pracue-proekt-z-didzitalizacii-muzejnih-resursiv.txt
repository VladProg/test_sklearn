З 2022 року в Україні працює спільний українсько-польський проєкт з діджиталізації музейних ресурсів.


Про це у Телеграмі написав міністр культури та інформаційної політики Олександр Ткаченко, передає Укрінформ.
«У межах співпраці Міністерства культури та національної спадщини Польщі, Solidarity Fund PL та Міністерства культури та інформаційної політики України в 2022 році було розпочато проєкт «Впровадження електронної системи реєстру Музейного фонду України». Відповідний меморандум про співпрацю підписано Фондом міжнародної солідарності та МКІП», - написав міністр.
Реалізація цього проєкту дозволить розуміти статус та місцезнаходження кожного об‘єкту, зробить автоматизованою підготовку документів для переміщення, створить інтероперабельність з іншими реєстрами держави та європейськими культурними спільнотами.
«Державна частина Музейного фонду України наразі налічує понад 12 мільйонів об'єктів. З початком повномасштабної війни потреба в діджиталізації музейних ресурсів України стала нагальною. Разом з обстрілами, пограбуваннями та руйнуваннями музеїв, знищується облікова документація, яка містить всю важливу інформацію про музейні цінності», - додав Ткаченко.
Раніше повідомлялося, що завдяки допомозі небайдужих людей музей Вінниці поповнився унікальною колекцією документів працівника дипломатичної місії УНР в Італії.