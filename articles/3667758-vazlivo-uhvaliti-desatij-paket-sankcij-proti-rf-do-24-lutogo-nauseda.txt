ЄС повинен запровадити десятий пакет санкцій до річниці початку російської агресії, а сама росія відчує весь тягар санкцій уже скоро.

Таке переконання висловив президент Литви Ґітанас Науседа перед початком саміту ЄС у Брюсселі в четвер, повідомляє кореспондент Укрінформу.
«Політично важливим є обов’язково прийняти рішення (щодо десятого пакету) до 24 лютого», - підкреслив політик.
Литва, за словами її лідера, підтримує внесення у список путінських додаткових компаній, таких як «росатом», його керівництва, компаній, які займають алмазами, решти банків. Це, на його переконання, дозволить більше уразити російську економіку.
«Дехто скаржиться, що вплив (санкцій) обмежений, але вплив буде відчуватися дедалі більше, адже наразі є певне запізнення між дією і результатом. Дуже сподіваюся, що незабаром російська економіка почне відчувати весь біль, на який вони заслуговують», - сказав президент.
Литва, зауважив Науседа, завжди підтримує сильніші обмежувальні заходи щодо росії та впевнена, що великі кроки є набагато ефективнішими, ніж маленькі. Проте маленькі кроки краще, ніж нічого, додав політик.
Науседа також зазначив, що сьогодні - особливий день. Президент України Володимир Зеленський почав раунд візитів, і дуже важливо, що він долучиться до лідерів ЄС.
«Я впевнений, що одна особиста зустріч більш важлива, ніж десять зустрічей онлайн. Тому що ти бачиш реакцію, ти бачиш відданість і самовпевненість в очах президента Зеленського. Це дуже важливо, адже надихає нас усіх», - підкреслив литовський лідер.
Він зазначив, що на саміті вже важливо надіслати сигнали Україні та росії. Для України це стосується схвалення рішення щодо переговорів про розширення.
«Ми дуже сподіваємося, що Україна, дуже успішно виконуючи реформи, які ми, Єврокомісія рекомендували, буде в змозі отримати заключний висновок у жовтні. І, можливо, Рада Європи зможе прийняти негайні позитивні рішення до кінця року», - сказав Науседа.
Як повідомлялося, Володимир Зеленський виступить на початку саміту ЄС у Брюсселі.