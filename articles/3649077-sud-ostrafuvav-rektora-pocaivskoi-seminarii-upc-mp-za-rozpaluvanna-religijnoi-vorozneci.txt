Кременецький районний суд Тернопільської області оштрафував на 8,5 тисячі гривень ректора Почаївської семінарії УПЦ (МП) за розпалювання релігійної ворожнечі.

Про це йдеться в ухвалі суду, передає Укрінформ.
Зазначається, що у розпалюванні релігійної ворожнечі обвинувачувався ректор Почаївської Духовної семінарії Тернопільської єпархії.
«Визнати винуватим у вчиненні злочину, передбаченого ч.1 ст.161 КК України, та призначити йому узгоджене сторонами угоди про визнання винуватості від 26 грудня 2022 року покарання у виді штрафу в розмірі 500 неоподаткованих мінімумів громадян, що становить 8500 (вісім тисяч п`ятсот) гривень», - йдеться у вироку.
Як зазначається, ректор Почаївської духовної семінарії Тернопільської єпархії з акаунту під псевдонімом у соціальній мережі Фейсбук розмістив світлину із зображенням панорами Почаївської Свято-Успенської лаври, а також коментар до неї, який, за висновками експерта, містить ознаки розпалювання релігійної ворожнечі та ненависті, приниження національної честі та гідності та образа почуттів громадян у зв`язку з їхніми релігійними переконаннями.
Дії ректора кваліфіковані за ч.1 ст.161 (порушення рівноправності громадян залежно від їх релігійних переконань) КК України.
Водночас зазначається, що між прокурором та обвинуваченим укладено угоду про визнання винуватості, яку суд затвердив і призначив ректору узгоджене сторонами угоди покарання.
Окрім штрафу, ректор також мусить сплатити 9 тис. грн за проведені експертизи.
Вирок іще не набрав законної сили і може бути оскаржений в апеляційному суді.
Як повідомлялося, Служба безпеки України повідомила про підозру ректору Почаївської духовної семінарії УПЦ (МП) через антиукраїнську діяльність. За даними спецслужби, архиєпископ поширював через соцмережі дописи, якими принижував національну честь та гідність українців. Також своїми діями він сприяв розпалюванню релігійної ворожнечі та ненависті.
Згідно з інформацією на сайті Почаївської духовної семінарії, її ректором є архиєпископ Шумський Іов (Віктор Смакоуз).