В Україні станом на 27 січня 2023 року вже зібрано 52,6 млн т зернових та зернобобових культур зі 11,1 млн га (96% від загальної площі посівів) при врожайності 47,6 ц/га.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що аграрії вже намолотили 25,2 млн т кукурудзи на зерно при врожайності 66,5 ц/га зі 3,8 млн га (90% від загальної площі посівів), 158,5 тис. т гречки (врожайність – 13,7 ц/га) зі 116 тис. Га (98%) та 101,8 тис. т проса (врожайність – 22,8 ц/га) зі 44,7 тис. га (99%).
В Україні вже майже завершено збір соняшнику, цю культуру зібрано на площі 4,8 млн га (99%) та намолочено 10,5 млн т насіння при врожайності 21,7 ц/га.
Українські аграрії завершили збирання сої і намолотили 3,7 млн т при врожайності 24,3 ц/га з 1,5 млн га (100%). Також вже зібрано 3,2 млн т насіння ріпаку з площі 1,1 млн га, (100%) при врожайності 28,6 ц/га.
У міністерстві нагадують, що українські аграрії вже завершили збір пшениці, ячменю та гороху. Так, пшениці намолочено 20,2 млн т при врожайності 40,5 ц/га з 4,979 млн га (100% від загальної площі посівів), ячменю - 5,8 млн т при врожайності 34,7 ц/га зі 1,7 млн га (100% площ), гороху - 269 тис. т при врожайності 22,8 ц/га зі 118 тис. Га (100%).
Сільгосптоваровиробники Полтавщини намолотили 5,5 млн т зерна, Вінниччини – 4,05, млн т, Кіровоградщини – 4,02 млн т, Хмельниччини більше 3,9 млн т, Черкащини 3,9 млн т зерна.
Найвища урожайність зернових та зернобобових культур у аграріїв Хмельниччини – 70,8 ц/га.
Станом на 27 січня в Україні накопано 9 млн т цукрових буряків при урожайності 501,9 ц/га зі 181,2 тис. Га, (100%).
Як повідомляв Укрінформ, у Міністерстві аграрної політики та продовольства України очікують, що за результатами маркетингового року врожай зернових та олійних культур становитиме близько 67 млн т.