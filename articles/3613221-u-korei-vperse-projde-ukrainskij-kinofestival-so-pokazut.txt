У Південній Кореї вперше покажуть українські фільми у межах благодійного кіномарафону CinemAid Ukraine Charity Film Marathon.

Про це повідомляє пресслужба Державного агенства з питань кіно, передає Укрінформ.
Як зазначається, стрічки українського виробництва демонструватимуться у південнокорейській столиці Сеулі 15-20 листопада. Урочисте відкриття заходу відбудеться у приміщенні Корейського кіноархіву.

Програма включає стрічки "Толока" Михайла Іллєнка, "Щедрик" Олесі Моргунець-Ісаєнко, "DZIDZIO Контрабас" Олега Борщевського, "11 дітей з Моршина" Аркадія Непиталюка.
Співорганізатором першого українського кінофестивалю в Кореї стала компанія TRA Media. Як зазначив її президент Дже-ман Чой, його компанія вперше надала корейським глядачам українські стрічки через канал TVA Plus.
"Сподіваюсь, що корейська аудиторія дізнається про українську історію та культуру, переглядаючи українські фільми, оскільки іноземці дізналися та полюбили Корею, переглядаючи корейські фільми та дорами. Також я бажаю, щоб цей захід сприяв активізації культурного обміну і зміцненню відносин між нашими двома країнами", - наголосив він.
CinemAid Ukraine Charity Film Marathon – це серія показів українського кіно за кордоном на підтримку України. Благодійний кіномарафон ініційований Держкіно спільно з Українською кіноакадемією, Асоціацією "Дивись українське!", Українською кіноасоціацією, ГО "УкрКіноФест", ГО "Спілка підприємців теле та кіноіндустрії", ГО "Нарешті", КП "Київкінофільм", БО БФ "Двері", ГО "Центр розвитку креативних індустрій".
Головне фото: фільм "11 дітей із Моршина"