Переговори про завершення війни без участі України можливі лише у мріях окремих угорських політиків, які підігрують росії.

Як передає Укрінформ, про це написав у Фейсбуці речник МЗС Олег Ніколенко, коментуючи заклик Петера Сіярто до президентів США та рф щодо перемовин про завершення війни.
«Угорський міністр закордонних справ міг би зробити набагато більшу послугу людству, якби перестав підігрувати росії. Лише в мріях окремих угорських політиків можливі переговори щодо України без самої України», - зазначив речник МЗС.
Ніколенко зауважив, що Угорщина «знаходиться не в тій позиції, аби вирішувати, коли мають починатися мирні переговори».
«Будапешт мав можливість допомогти вибороти мир в Україні та Європі, але став на іншу сторону історії.
Якщо Петер Сіярто так дійсно піклується про якнайшвидше завершення війни, маємо пораду: перед наступним візитом до москви або мінська заїхати до Братислави. У Словаччині чудово розуміють нинішні загрози в Європі. Упевнені, що наші словацькі колеги змогли би дати кілька мудрих порад», - спрогнозував речник МЗС.
Як повідомлялося, очільник Міністерства закордонних справ Угорщини Петер Сіярто 22 лютого наголосив на необхідності прямих переговорів президентів США Джо Байдена та росії володимира путіна з метою закінчення війни.