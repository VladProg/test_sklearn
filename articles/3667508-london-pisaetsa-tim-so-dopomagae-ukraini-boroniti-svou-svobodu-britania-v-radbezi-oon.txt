Велика Британія пообіцяла подальшу й тривалу оборонну підтримку Україні, про що було оголошено під час візиту Президента Володимира Зеленського до Лондона, і пишається своєю допомогою.

Як передає власний кореспондент Укрінформу у Нью-Йорку, про це на засіданні Ради безпеки ООН в середу заявила постійна представниця Великої Британії при ООН Барбара Вудворд.
«Ми пишаємося цією підтримкою, яка допомагає Україні боронити свою країну, захищати свій суверенітет, боротися за свою територію і свободу», - сказала Вудворд.
Вона нагадала, що допомога передбачає, зокрема, посилення тренувань українських військових.
За словами Вудворд, москва використовує засідання Ради безпеки, намагаючись зняти з себе відповідальність за розв’язану нею війну.
«Якби росія справді прагнула миру, то не скликала б фальшиві засідання Ради безпеки. Вона б негайно припинила своє незаконне вторгнення, вивела війська з України й сумлінно повернулася за стіл переговорів, який вона перевернула в лютому минулого року», – сказала постпред.
У середу Рада безпеки ООН зібралася на вимогу росії для поширення брехливих наративів щодо постачання західної зброї Україні та виправдання своєї війни. У грудні минулого року росія вже скликала засідання РБ з цього самого приводу.
Як повідомлялося, в середу під час своєї другої закордонної поїздки з моменту повномасштабного вторгнення росії в Україну Президент Володимир Зеленський відвідав Велику Британію. У рамках візиту британська сторона, зокрема, оголосила про навчання у подальшому також українських пілотів на сучасних винищувачах НАТО.