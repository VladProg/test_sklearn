Втрати росії внаслідок запровадження ембарго та цінових обмежень на нафту становитимуть, за різними оцінками, від $75 до $125 млрд на рік.

Про це написав ексміністр закордонних справ України Павло Клімкін у Фейсбуці, передає Укрінформ.
“Для кремля виникає реальна і відчутна вже зараз загроза макроекономічної дестабілізації. Я бачив різні оцінки втрат російського режиму залежно від коливань цін на нафту: від 75 до 125 млрд доларів на рік. І це дуже круто. Головний результат - москва вимушена грати з огляду на "червоні прапорці", встановлені Заходом. росія залишається постачальником, але припиняє бути гравцем”, - зазначив Клімкін.
За його словами, видатки російського бюджету у січні зросли на дві третини порівняно з минулим роком, і це також є показником того, скільки росії коштує війна. При цьому доходи бюджету рф впали майже втричі.
“Така тенденція вже другий місяць і прямо пов'язана з ембарго на російську нафту і "стелю" на неї. Цивілізовані країни більше ані нафту, ані російські нафтопродукти не купують, а для всіх інших діє обмеження”, - наголосив ексміністр.
Він додав, що середній розмір знижки на російську нафту тримається на рівні 40% і не зменшується, попри всі зусилля рф обійти заборони. З нафтопродуктами, на думку Клімкіна, обійти обмеження буде ще складніше, адже супертанкерами їх не перевозять.
Крім цього, росії не вдалось “заморозити” Європу та Україну. У ЄС рівень запасів газу у сховищах на початок лютого становлять 76%, тоді як торік 41%.
Як повідомляв Укрінформ, 5 лютого 2023 року набуло чинності ембарго на морські поставки нафтопродуктів із росії до Європейського Союзу та цінові обмеження на них, запроваджені ЄС і країнами Групи семи.