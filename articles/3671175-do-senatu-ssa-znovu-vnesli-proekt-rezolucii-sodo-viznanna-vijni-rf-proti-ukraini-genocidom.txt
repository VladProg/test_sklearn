Напередодні річниці початку російського вторгнення в Україну двопартійна група сенаторів США повторно внесла в Сенат проєкт резолюції, у якій війна рф визнається геноцидом українського народу.

Як передає Укрінформ з посилання на Huffpost, групу очолюють республіканець Джеймс Ріш демократ Бен Кардін.
«Через рік після початку жорстокої і невиправданої путінської війни проти України вже не викликає сумнівів той факт, що росія здійснює геноцид», - зазначив Ріш у своїй заяві.
Відповідно про проєкту резолюції, російське вторгнення відповідає п'яти положенням, що визначають геноцид, викладеним у глобальному договорі про заборону геноциду, який було підписано 1948 року. Ідеться, зокрема, про вбивства або заподіяння серйозної фізичної чи психічної шкоди членам групи; створення «умов життя», спрямованих на знищення групи; запровадження заходів запобігання народженню дітей у групі та насильницьке переміщення дітей однієї групи до іншої.
Резолюція також закликає підтримати міжнародні трибунали та розслідування воєнних злочинів, злочинів проти людяності та геноциду, скоєних росією.
«Я бачив звірства на власні очі в червні минулого року під час мого візиту в Україну, і кожен день з'являються нові повідомлення про нелюдські дії, вчинені російськими військовими проти невинного українського народу. Настав час уряду США назвати речі своїми іменами й працювати з нашими союзниками над розслідуванням і притягненням до відповідальності винних у цій жорстокості», - заявив Ріш.
Торік сенатор уже готував таку резолюцію, але вона не дійшла до голосування, її схвалив лише Комітет з питань міжнародних відносин Сенату. Кілька законодавців, опитаних виданням, заявили тоді, що російське вторгнення могло призвести до звірств чи воєнних злочинів, але не досягло рівня геноциду.