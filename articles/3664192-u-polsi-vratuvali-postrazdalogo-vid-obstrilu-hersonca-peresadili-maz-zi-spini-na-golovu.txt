Львівські та канадські хірурги врятували херсонця, який постраждав під час ракетного обстрілу. Надскладну операцію виконали в Польщі: чоловікові пересадили м’яз зі спини на оголений через опіки череп.

Про це у Фейсбуці повідомляє Перше медоб’єднання Львова, передає Укрінформ.
«Він переніс 30 операцій, одна з яких - пересадка шкіри зі спини на голову. Хірурги Центру “Незламні” разом із канадськими колегами врятували херсонця, який постраждав під час ракетного обстрілу. Надскладну операцію виконали в Польщі», - йдеться у повідомленні.





У медзакладі розповідають, що у будинок 55-річного Михайла на Херсонщині прилетіло дві ракети. Дружина загинула, чоловіка з-під завалів дістав син. У нього була розірвана щока, перелом руки та забої. Серед численних поранень - важкі опіки голови. Шкіри на черепі не лишилося.

«Три тижні на межі життя та смерті Михайло провів в криворізькій реанімації. Далі його евакуювали до Національного реабілітаційного центру «Незламні» Першого медоб’єднання Львова. Майже три десятки операцій. Лікарям вдалося стабілізувати стан чоловіка. Однак лишалася найбільша проблема - рана на голові. Її треба було термінового закрити м’язовою тканиною. Інакше будь-якої миті мозок могла вразити смертельна інфекція», - додають у лікарні.





Виконати складну реконструктивну операцію з пересадки тканин зі спини на голову зголосилися допомогти львів’янам канадійці. Проте з’ясувалося, що в Україну вони приїхати не готові. Тому вирішили провести операцію в клініці польського містечка Челядзь, що за 400 км від Львова.





Операція тривала 12 годин. Хірурги спершу відділили клапоть найширшого м’яза спини, а потім - пересадили його на оголений череп. Судини, розміром з людську волосину, зшивали під мікроскопом. Втручання минуло успішно. За тиждень Михайло повернувся до центру «Незламні» на реабілітацію. Попереду у чоловіка ще кілька косметичних операцій на обличчі.





Як повідомляв Укрінформ, Національний реабілітаційний центр «Незламні» працює на базі Першого медоб’єднання Львова — найбільшої медичної установи України, до якої входять дві дорослі лікарні та дитяча. У центрі постраждалі від війни отримують комплексну кваліфіковану медичну допомогу. Серед напрямів роботи центру — реконструктивна хірургія, ортопедія і протезування. Людям не лише встановлюють протези, їх тут і виготовляють. Окрім того, у центрі займаються фізичною, психологічною та психосоціальною реабілітацією. Усю медичну допомогу люди отримують безкоштовно.
Фото: пресслужба Першого медоб'єднання Львова