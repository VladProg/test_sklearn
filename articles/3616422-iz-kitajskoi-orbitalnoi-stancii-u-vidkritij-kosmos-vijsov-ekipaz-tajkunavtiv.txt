Члени екіпажу космічного корабля "Шеньчжоу-14", які перебувають на борту китайської орбітальної космічної станції "Тяньгун", утретє вийшли у відкритий космос.

Про це повідомили в Канцелярії програми пілотованої космонавтики Китаю, передає Укрінформ з посиланням на Сіньхуа.
Командир екіпажу Чень Дун вже залишив космічну станцію, а Цай Сюйчже тільки готується зробити це. Тайкунавт Лю Ян координуватиме дії його товаришів і надаватиме їм підтримку з основного модуля станції, йдеться у короткому повідомленні канцелярії.

Агентство також опублікувало знімки тайкунавтів.
У космосі екіпаж проведе кілька позакорабельних операцій, включно з встановленням обладнання для з'єднання модулів.

Для космічної станції "Тяньгун" цей вихід у відкритий космос став сьомим за ліком. Очікується, що він триватиме 6,5 години, повідомляє відомство.
Як повідомляв Укрінформ, першу китайську пілотовану орбітальну станцію "Тяньгун-1" було запущено у вересні 2011 року, а станцію "Тяньгун-2" – у вересні 2016-го. За кілька місяців до цього зв'язок з "Тяньгун-1" було втрачено, у квітні 2018 року станція увійшла в атмосферу Землі, її компоненти в основному згоріли над Тихим океаном. Друга китайська пілотована станція завершила роботу в липні 2019-го і була зведена з орбіти.
У рамках своєї космічної програми Китай вже приземлив марсохід на Червоній планеті і відправив зонди на Місяць.
Китай у червні запустив пілотований космічний корабель "Шеньчжоу-14", відправивши трьох космонавтів на космічну станцію для виконання шестимісячної місії після завершення будівництва станції.