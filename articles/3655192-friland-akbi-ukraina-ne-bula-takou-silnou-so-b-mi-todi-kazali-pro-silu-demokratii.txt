Віцепрем'єр-міністр, міністр фінансів Канади Христя Фріланд вважає, що не Україна має дякувати партнерам за допомогу, а навпаки - вони повинні подякувати українцям за їхню міць і спротив російській агресії.

Про це Фріланд заявила на Українському сніданку в Давосі, повідомляє кореспондент Укрінформу.
«Президент Зеленський подякував усім лідерам урядів та країнам за допомогу Україні. Але насправді ми маємо дякувати Україні та українцям. Уявіть, як виглядав би світ, якби українці не були такими надзвичайними. Уявіть, якби путін пройшов через Київ, уявіть, якби зараз був отой маріонетковий уряд путіна у Києві. Як би почувалася Польща, як би почувалися країни Балтії?», - сказала Фріланд.
У цьому контексті вона нагадала слова попереднього спікера про силу демократії проти диктатури і про те, що капіталізм виграє.
«Якби Україна не була такою сильною, то що б ми тоді про це казали», - зауважила віцепрем’єрка Канади.
За словами Фріланд, те, що зараз усі бачать в Україні, це міць людей, які хочуть бути вільними і діють для цього з особистої ініціативи.
«Абсолютно кожна людина повстала, кожна людина є лідером, і для мене це найбільша різниця між українцями та росіянами. Українські військові знають, чому вони там, вони хочуть там бути, вони обирають свій шлях, і саме тому Україна переможе. Саме тому ми маємо допомагати їм якомога більше, і давайте робити це швидко», - закликала Фріланд.
Як повідомлялося, Президент Володимир Зеленський 18 січня заявив, що Канада готує потужний пакет оборонної допомоги Україні, в якому будуть, зокрема, бронемашини.