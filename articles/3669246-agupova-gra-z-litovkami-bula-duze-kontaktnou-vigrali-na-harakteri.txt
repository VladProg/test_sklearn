Жіноча збірна України перемогла суперниць з Литви, але не змогла пробитися на Євробаскет-2023.

Зірка жіночої збірної з баскетболу Аліна Ягупова після перемоги над командою Литви в останньому матчі відбіркового турніру Чемпіонату Європи поділилася враженнями з кореспондентом Укрінформу.
«Гра була важка, оскільки баскетбол сьогодні був дуже контактний. Всі «лупилися» щосили, і ми, і литовки. На мою думку сьогодні переміг той, хто довів своїм характером, що може боротися з будь-яким суперником. Як команда на команду, так і віч-на-віч. Якщо команда грає, як єдине ціле, то завжди є шанс на перемогу», - сказала Ягупова.

За її словами, у вирішальній третій чверті вдалося «піти у відрив», завдяки, перш за все, хорошій командній грі у захисті. «Нам вдалося виконати настанову тренера - грати агресивніше, «піддавити» суперниць. Литовки у цій чверті забили зовсім мало», - поділилася лідерка збірної України.
Нагадаємо, у заключному матчі українки під керівництвом чорногорського фахівця Срджана Радуловича на Olimpiskais sporta centrs в Ризі (Латвія) здобули перемогу над національною командою Литви - 71:65 (21:12, 19:30, 23:8, 8:15) та посіли друге місце у своїй групі.
Найрезультативнішою у складі «синьо-жовтих» стала, як зазвичай, Аліна Ягупова, в активі якої 21 очко, 9 підбирань та 5 результативних передач.
В іншому матчі групи В Фінляндія програла Франції - 46:82.
Підсумкове турнірне становище: Франція - 11 очок, Україна - 10, Литва - 9, Фінляндія - 6.
На Євробаскет-2023 вийдуть переможці 10-ти відбіркових груп та чотири найкращі команди, що посядуть у квартетах другі місця. Україна в таблиці найкращих других місць посіла 8-му сходинку, тому не зможе взяти участь у чемпіонаті Європи з баскетболу.
Як повідомлялося, 39-й жіночий чемпіонат Європи з баскетболу пройде 15-25 червня у Словенії та Ізраїлі.
Фото: Олег Кудрін.