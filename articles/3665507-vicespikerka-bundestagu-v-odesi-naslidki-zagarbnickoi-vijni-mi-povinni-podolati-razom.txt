Німеччина продовжить надавати всебічну підтримку Україні – від гуманітарної та фінансової до постачання зброї.


Про це заявила журналістам в Одесі віцепрезидентка німецького Бундестагу Катріг Герінг-Екардт, підбиваючи підсумки свого візиту в Україну, повідомляє кореспондент Укрінформу.
Особливий акцент вона зробила на передачі генераторів і, за можливості, трансформаторів. Ця тема дуже актуальна для Одеси, де якраз того дня сталася пожежа на трансформаторній станції та місто залишилося без електрики та води. «Загарбницька війна путіна цілить саме по критичній інфраструктурі… Ці наслідки путінської загарбницької війни ми повинні подолати разом. Тому треба продовжувати підтримувати Україну… Коли ми підтримуємо Україну, ми захищаємо безпеку Європи, моєї країни (Німеччини), це для нас життєво важливе питання», - підкреслила депутатка.
При цьому вона наголосила, що ремонт інфраструктури є тільки тоді ефективним і тривалим, коли путінська війна буде зупинена. Для цього важливо підтримувати Україна зброєю.
«Зелена» політик зазначила, що постійно ведуться перемовини щодо надання подальшої необхідної зброї, а також боєприпасів Україні. Наразі йдеться про те, щоби якнайшвидше доставити танки Leopard, «щоби вони прибули вчасно та були готові відбити потенціальні подальші атаки путінської армії», так само й засоби ППО. Вона також зазначила, що зараз українці опановують у Німеччині системи протиповітряної оборони.
Герінг-Екардт підкреслила, що Україна має повернути всі свої території та не дозволити путіну поставити під питання українську ідентичність, її культуру та мову. Політик привітала Одесу, в якій дуже сильно відчувається багатство української культури, з внесенням її центру в культурну спадщину ЮНЕСКО.
Говорячи про українських біженців, яких Німеччина прийняла до цього часу понад 1 млн, політик визнала наявність складнощів, але запевнила, що міста та комуни зроблять все для надання допомоги людям, які шукають захисту. Питання наразі полягає в розподілі людей по регіонах і забезпечення житлом.
«Це найменше, що ми можемо зробити… Ми не знизимо готовність приймати українців», - зауважила вона.
Герінг-Екардт відвідала під час свого візиту, вже другого після початку повномасштабної війни, Київ, Бучу та Бородянку, Одесу.

Фото: @EmineDzheppar