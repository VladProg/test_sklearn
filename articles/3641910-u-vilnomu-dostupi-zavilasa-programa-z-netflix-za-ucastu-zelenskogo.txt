На сайті Офісу глави держави і в YouTube доступна програма відомого ведучого Девіда Леттермана «Мій наступний гість не потребує представлення» за участю Президента Володимира Зеленського.

Про це повідомляє пресслужба ОП, передає Укрінформ.
Зазначається, що інтерв'ю було записане у жовтні в Києві на станції метро «Майдан Незалежності», а вийшло на сервісі Netflix у грудні.

В ОП розповіли, що Девід Леттерман – культовий ведучий американського телебачення. За 33 роки роботи він провів понад 6 тис. випусків власних ток-шоу та отримав безліч телевізійних премій.
Програма «Мій наступний гість не потребує представлення» виходить на Netflix із 2018 року. За цей час у гостях у Девіда Леттермана побували Джордж Клуні, Раян Рейнольдс, Барак Обама, Біллі Айліш та інші знаменитості першої величини.
Фото: Офіс президента