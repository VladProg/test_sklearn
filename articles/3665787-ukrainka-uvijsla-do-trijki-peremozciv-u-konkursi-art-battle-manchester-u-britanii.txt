Українка Юлія Лапшина з Харкова потрапила у трійку переможців у престижному конкурсі Art Battle Manchester, який проходив у Великій Британії.

Як передає Укрінформ, про це повідомляє Радіо Свобода.
«10 років тому творче подружжя у Британії вирішило вивести митців на арену, до глядачів. І придумало мистецьку подію ‒ Art Battle Manchester. «Битва» митців щороку відбувається при великій кількості глядачів. У цьому конкурсі можуть брати участь, як професійні митці, так і ті, хто роками не брав пензель до рук», - ідеться у повідомленні.
У 2019 році художниця, фотограф, дизайнер Юлія Лапшина також перемогла в Art Battle Manchester. Цьогоріч її вдруге запросили на цей престижний конкурс, який був Королівським, оскільки ювілейний і за участю найсильніших.
Юлія виступала у числі десяти митців, переможців Art Battle Manchester за 10 років існування мистецької події. До конкурсу вона обрала тему ‒ війну в Україні.




За словами художниці, на конкурсі «всім учасникам дали чисті полотна, однакових розмірів. І ти мав 30 хвилин, щоб намалювати картину. Конкурс відбувався двома раундами, в кожному брали участь по 5 митців».




«Мені була важлива не стільки перемога, а те, що я дуже хотіла привернути увагу до війни в Україні. Адже Британія, британці дуже підтримують і допомагають Україні і я мала ще одну нагоду нагадати всім, що відбувається у моїй країні», ‒ зазначила Лапшина.




Конкурс відбувався на великій арені, за ним стежило багато глядачів. Робота Юлії називалась «STOP WAR». На фоні синьо-жовтого прапора вона намалювала обличчя дівчини.




«Я промовляла фарбами і з назви все було зрозуміло, про що я хочу сказати світові. Малювання допомагає перенести ці переживання на малюнок. З’явилось за цей рік більше патріотичності і гордості за свою країну. Я дуже вірю, маю надію, що у нас все буде добре, що ми вистоїмо», ‒ зауважила мисткиня.




Юлія народилася і виросла у Харкові. Там навчалась у художній дитячій школі, а потім вчилася у Британії, пройшла магістерський курс у вищій архітектурній школі University of Bath.
Після Art Battle Manchester організатори проводять аукціон. Юлія сподівається, що її роботу куплять і виручені гроші вона передасть українцям, які постраждали від війни.
Як повідомляв Укрінформ, українські художники можуть подати заявку на участь у Міжнародному бієнале образотворчого мистецтва – 2023, що відбудеться навесні в Молдові.