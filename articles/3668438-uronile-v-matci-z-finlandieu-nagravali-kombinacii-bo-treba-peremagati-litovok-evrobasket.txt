Жіноча збірна України з баскетболу здолала Фінляндію (74:59) в рамках кваліфікації на Євробаскет-2023.

Одна з лідерок жіночої збірної з баскетболу Міріам Уро-Ніле після переможного матчу зі збірною Фінляндії поділилася з кореспондентом Укрінформу враженнями про зіграну гру та наступний матч зі збірною Литви.

«Перше, що нам було потрібно сьогодні, добре відіграти в захисті. Ще дуже важливо було відпрацьовувати, награвати ті комбінації, які ми вже маємо. Адже далі у нас Литва, і нам обов'язково потрібно перемагати», - сказала Уро-Ніле.
За її словами команда намагалася сьогодні відіграти якнайкраще, проте все ж було чимало помилок. «Але ті два дні, що залишилися до матчу з Литвою, ми будемо багато працювати, щоб покращити гру», - поділилася баскетболістка.

Вона також окремо розповіла про особистісні стосунки з фінською командою.
«Знаєте, вчора (у середу, - ред.) збірна Фінляндії прийшла на наше тренування у футболках, оформлених на підтримку нас, на підтримку України. Це було зворушливо. Тож на грі всі викладалися, боролися до кінця. Але поза грою - стосунки були дружніми», - резюмувала українська збірниця.

Жіноча баскетбольна збірна України здобула в четвер третю перемогу у відбірковому турнірі чемпіонату Європи.
Українки під керівництвом чорногорського фахівця Срджана Радуловича на Olimpiskais sporta centrs в Ризі (Латвія) здобули перемогу над національною командою Фінляндії - 74:59 (15:16, 31:20, 21:10, 7:13).
Міріам Уро-Ніле стала другою за результативністю у складі «синьо-жовтих» - 14 очок. Найрезультативнішою серед українок стала Аліна Ягупова, в активі якої 22 очки.
В іншому матчі групи В Литва з рахунком 75:83 програла Франції, яка достроково кваліфікувалася у фінальний турнір.
Турнірне становище: Франція - 9 очок, Литва - 8, Україна - 8, Фінляндія - 5.
У заключному турі 12 лютого зіграють Україна та Литва, Фінляндія та Франція.
На Євробаскет-2023 вийдуть переможці 10-ти відбіркових груп та чотири найкращі команди, що посядуть у квартетах другі місця.
39-й жіночий чемпіонат Європи з баскетболу пройде 15-25 червня у Словенії та Ізраїлі.
Фото: Олег Кудрін.