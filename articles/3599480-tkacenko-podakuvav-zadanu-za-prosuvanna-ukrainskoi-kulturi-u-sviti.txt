Міністр культури та інформаційної політики Олександр Ткаченко привітав письменника Сергія Жадана з отриманням Премії миру німецьких книгарів, подякувавши йому за просування української культури у світі.

Як передає Укрінформ, про це очільник МКІП написав у Фейсбуці.
«Поезія не може зупинити війну, але вона може про неї свідчити». Вітаю Сергія Жадана з Премією миру німецького книговидавництва «за свою видатну мистецьку творчість та за гуманну позицію, з якою він, ризикуючи життям, повертається до людей на війні та допомагає їм. Це найпрестижніша премія Німеччини у сфері», — зазначив він.

Голова МКІП висловив Жадану подяку за «неоціненний внесок у просуванні культури України у світі та представленні її як невід’ємної частини світової культури». «Пишаємось та відчуваємо, що такий культурний фронт є непереможним і наша перемога є незворотньою», — додав міністр.
Як повідомляв Укрінформ, українському письменнику, перекладачеві й музиканту Сергію Жадану присудили Премію миру німецьких книгарів 2022.