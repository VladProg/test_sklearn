Національний банк 26 січня затвердив технічне завдання для проведення діагностичного обстеження банків у 2023 році, вчасно виконавши структурний маяк за моніторинговою програмою з Міжнародним валютним фондом.

Про це розповів Голова НБУ Андрій Пишний в інтерв'ю LB.ua, передає Укрінформ.
"За НБУ у моніторинговій програмі закріплений один структурний маяк – розробка технічного завдання для діагностичного обстеження банків. Ми його виконали 26 січня. Звичайно ми самі зацікавлені та наголошували на необхідності проведення оцінки стійкості банківської системи та життєздатності бізнес-моделей банків у 2023 році, щоб побачити повну картину стану банківської системи", - підкреслив Голова НБУ.
Він додав, що за будь-яких умов 2023 рік стане роком діагностики та оцінки стійкості банківської системи. НБУ планує розпочати оцінку з II кварталу 2023 року, якщо не завадить безпекова ситуація.
"Це дозволить зрозуміти, який реальний стан, якість активів та яка реальна потреба в докапіталізації", – розповів Андрій Пишний.
Як повідомляв Укрінформ, Голова Нацбанку розповів що, кредитний ризик і надалі залишається найбільшою загрозою для банківського сектора.
Фото: facebook.com/pyshnyy