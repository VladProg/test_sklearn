Китайська влада запустила у четвер, 4 серпня, на орбіту три нові супутники, серед яких космічний апарат для моніторингу вуглецю в екосистемі Землі.

Як передає Укрінформ, про це повідомляє Xinhua.
Зазначається, що сам запуск ракети-носія Long March-4B стався на космодромі Тайюань у північній провінції країни Шаньсі о 11:08 годині за пекінським часом.
Згодом три супутники були розгорнуті у запланованій орбіті.
Супутник моніторингу вуглецю в основному використовується для моніторингу вуглецю в наземних екосистемах, для огляду та моніторингу наземної екології та ресурсів, моніторингу та оцінки основних національних екологічних проєктів.
Він також надаватиме оперативну підтримку та дослідницькі послуги в таких сферах, як охорона навколишнього середовища, геодезія та картографування, метеорологія, сільське господарство та зменшення ризиків стихійних лих.
Цей запуск став 430-ю місією для ракет-носіїв серії Long March.
Як повідомляв Укрінформ, влада Китаю 27 липня запустила в космос шість супутників із космодрому Цзюцюань.
Фото: xinhuanet