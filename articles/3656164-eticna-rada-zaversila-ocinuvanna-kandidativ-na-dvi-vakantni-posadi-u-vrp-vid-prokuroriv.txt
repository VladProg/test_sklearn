Етична рада завершила оцінювання кандидатів від спільноти прокурорів на посаду членів Вищої ради правосуддя.

Як передає Укрінформ, про це повідомляє Офіс генерального прокурора.


За словами Генерального прокурора Андрія Костіна, «Україна ще на крок ближче до сучасної та ефективної системи правосуддя. Етична рада завершила комплексне оцінювання та співбесіди з кандидатами від спільноти прокурорів на посаду членів ВРП. Затверджено список із 4 кандидатів. Вже незабаром відбудеться голосування Всеукраїнської конференції прокурорів, яка має обрати двох із них».


Він нагадав, що «минулого тижня позачерговий зʼїзд суддів обрав вісім членів ВРП, завдяки чому Рада має необхідний кворум для ухвалення рішень. Та вкрай важливо завершити формування повного складу ВРП — забезпечити представництво всіх суб’єктів її формування. Це сформує систему стримувань та противаг та стане додатковою гарантією неупередженості рішень Ради».


«Вища рада правосуддя — один з наріжних каменів судової системи України. Вона здійснює координаційну функцію в діяльності судової влади, зокрема вносить подання про призначення суддів на посади, ухвалює рішення про їх звільнення, утворює органи для розгляду справ щодо дисциплінарної відповідальності суддів; розглядає скарги на рішення відповідних органів про притягнення до дисциплінарної відповідальності суддів чи прокурорів; ухвалює рішення стосовно порушення суддею чи прокурором вимог щодо несумісності; вживає заходів щодо забезпечення авторитету правосуддя та незалежності суддів», - зазначив Костін.


За його словами, «дієва ВРП — не просто вимога європейських партнерів. Це шлях до формування кваліфікованого та доброчесного суддівського корпусу, розв'язання проблеми кадрового дефіциту у системі судочинства».


«Головна мета та результат, на який ми всі очікуємо — забезпечення рівного та безперешкодного доступу до правосуддя для всіх громадян України. До ефективного, справедливого та, що важливо, своєчасного правосуддя», - наголосив Костін.


Генпрокурор подякував «Етичній раді та всім задіяним у цьому непростому та надважливому процесі». «Вдосконалюватися та змінюватися навіть в умовах повномасштабної війни — найкраще підтвердження нашої відданості європейським цінностям. Працюємо далі. Заради спільної перемоги», - підкреслив Костін.


Як повідомляв Укрінформ, згідно з законом “Про Вищу раду правосуддя”, ВРП складається з двадцяти одного члена, з яких десятьох - обирає з’їзд суддів України з числа суддів чи суддів у відставці, двох - призначає Президент, двох - обирає Верховна Рада, двох - з’їзд адвокатів, двох - всеукраїнська конференція прокурорів, двох - з’їзд представників юридичних вищих навчальних закладів та наукових установ. Голова Верховного Суду входить до складу Вищої ради правосуддя за посадою.


12 січня делегати з’їзду суддів обрали восьмого члена Вищої ради правосуддя. Обрання кандидатів від з'їзду суддів України дасть змогу розблокувати роботу Вищої ради правосуддя і поверне їй інституційну спроможність приймати рішення.