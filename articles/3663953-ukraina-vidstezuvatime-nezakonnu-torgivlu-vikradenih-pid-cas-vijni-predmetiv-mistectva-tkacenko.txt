Міністерство культури та інформаційної політики України разом з Національним агентством з питань запобігання корупції розпочинає роботу по відстеженню незаконної торгівлі предметами мистецтва, що були викрадені загарбниками в Україні під час війни в межах робочої групи Art Sanct Task Force.

Як передає Укрінформ, про це міністр культури та інформаційної політики Олександр Ткаченко повідомляє у Телеграмі.
Міністр зазначив, що метою групи є виявлення викрадених під час війни в Україні мистецьких предметів та предметів старовини, недопущення їх вільного обігу у світі та пошук мистецьких активів підсанкційних росіян з метою подальшої заморозки цих активів та їх конфіскації.
За його словами, скільки б предметів не евакуювали, в таких конфліктах неможливо евакуювати та убезпечити все. Станом на сьогодні пошкоджено або зруйновано понад 1500 об‘єктів культурної спадщини та культурної інфраструктури.
«Ми знаходимось в контакті з міжнародними й українськими правоохоронними органами та профільними організаціями, щоб притягнути росію до відповідальності, арештувати її активи в світі та запобігти міжнародному трафіку викраденого», - заявив Ткаченко.
Він також зазначив, що це складний та довготривалий процес через його масштаби, якого світ не бачив з часів Другої світової війни. «Тому разом з НАЗК розпочинаємо вже зараз та зробимо все, щоб повернути викрадене в Україну та притягнути росію до відповідальності», - заявив Ткаченко.
Як повідомляв Укрінформ, з 2022 року в Україні працює спільний українсько-польський проєкт з діджиталізації музейних ресурсів.