П'ята трієнале сучасного українського мистецтва "Український зріз. UKRAINE! UNMUTED" проходить у литовському Каунасі, на ній представлені 17 артпроєктів.

Про це повідомляє пресслужба Міністерства культури та інформаційної політики, передає Укрінформ.
"У Каунасі Україну представляє потужний «десант» митців культурного фронту. Це 17 артпроєктів, серед яких не тільки відео й інсталяції, а і живопис, графіка, перфоманс, фотографія. Географія художників охоплює Дніпро, Херсон, Київ, Харків, Львів, Одесу, Донецьк. В одному з артпроєктів буде представлено кінороботу генія світового кіно українця Олександра Довженка, чия стрічка "Земля" у списку п‘яти найкращих фільмів світу за версією ЮНЕСКО", - йдеться у повідомленні.

Зазначається, що цього року захід складається з кількох частин. Експозиція розміщена у культурно-креативному центрі "CulturEUkraine" - приміщенні колишньої головної пошти Каунаса. Кроім того, передбачена серія дискусій за участю вітчизняних та зарубіжних спікерів, а також двомовна українсько-англійська збірка текстів мистецтвознавців, філософів, літераторів, присвячена реінтерпретації й актуалізації деяких українських мистецьких явищ ХХ і ХХІ століть.

Як зауважив міністр культури та інформаційної політики Олександр Ткаченко, литовці є справжніми друзями України, і завдяки їхній підтримці українці вірять у справедливу Перемогу.
"Сьогодні без перебільшення в Україні вирішується питання, яким буде людство завтра. "Український Зріз" — це ще один простір, де ми будемо доносити світові правду про те, що відбувається в Україні, розповідати універсальною мовою мистецтва про наш біль і наші втрати, але й також про наші позитивні сценарії майбутнього, про наші надії", - зазначив глава МКІП.
"Український зріз" понад 10 років є платформою для представлення українського сучасного мистецтва за кордоном. У трієнале беруть участь митці з різних міст України. Орієнтиром є трансформаційні процеси в українському мистецтві — на рівні тем, дискурсів, інтерпретацій, імен, традицій, експериментування.
Головне фото з сайту mediaport.ua