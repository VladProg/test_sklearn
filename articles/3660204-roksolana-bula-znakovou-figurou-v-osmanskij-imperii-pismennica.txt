Роксолана, яку традиційно зображають лише як як дружину султана Сулеймана, була знаковою фігурою в Османській імперії та впливала на внутрішню й зовнішню політику.

Про це Укрінформу розповіла дослідниця життя Роксолани, авторка історичної трилогії про неї, письменниця Олександра Шутко.


“Традиційний образ Роксолани в українській літературі - коханка і дружина султана Сулеймана, у західноєвропейській і турецькій літературі - це образ знаної інтриганки. Я ж представляю українському читачеві Роксолану в образі, який постав переді мною за роки дослідження її біографії. Це образ знакової особистості, котра впливала на державні справи й міжнародну політику османів і залишила чимало благодійних проєктів”, - розповіла дослідниця.


В останньому романі трилогії "Роксолана. Союз із Сефевідами", виданому на початку року, змальовані події 1540-х років, коли Роксолана перебувала в зеніті слави та влади.


Шутко розповіла, що коли вона завершувала третю книгу роману про Роксолану, росія почала атакувати Україну закупленими в Ірані дронами - “Шахедами”.


“Це так перегукувалося з подіями заключної книги, в якій османи воювали з іранцями. Тоді ще подумала: от би хтось на кшталт Роксолани заступився за нас, примусивши іранців припинити постачати росіянам смертоносні дрони”, - зауважила авторка.


Як повідомляв Укрінформ, цього місяця у видавництві “Навчальна книга - Богдан” вийшла остання частина історичної трилогії - "Роксолана. Союз із Сефевідами". У ній розповідається про укладення 1555 року Амасійського мирного договору між Османською імперією та Сефевідським Іраном після 40-річної війни.
Фото надано Олександрою Шутко