Представники української громади в США зустріли в столичному аеропорту трьох захисників України – Дмитра Фінашина, Данила Мельника й Андрія Собковського, які прибули до Штатів для участі у заходах на підтримку України.

Про це повідомила в понеділок у коментарі Укрінформу президентка US Ukrainian Activists (USUA) Надія Шапоринська, яка долучилася до організації зустрічі.
«Ми зустріли й привітали в аеропорту Даллес (поблизу Вашингтона – ред.) українських героїв і разом заспівали Гімн України»,- розповіла організаторка акції.

Вона зазначила, що зустріч була емоційною. Представники української громади побажали героям швидкої та успішної реабілітації, а також продуктивної участі в «Українському тижні в Вашингтоні», який відбудеться на початку лютого.


Історії трьох захисників України, які втратили здоров’я в боротьбі з окупантами, неодноразово висвітлювалися в медіа.

Розвідник, старший сержант Дмитро Фінашин (Фін), нагороджений «Золотою зіркою», був героєм публікації Укрінформу. Він впродовж двох діб після бою без рук діставався до своїх позицій.
Заступник командира взводу 14-ої бригади Данило Мельник втратив обидві стопи, ліву долоню, а на правій руці має лише один вцілілий палець. Коли це сталося, йому було лише 19 років. Зараз він каже: головне, що залишився живим.
20-річний боєць Андрій Собковський, родом із Вінницької області, дивом вижив під час ракетного удару окупантів по частині, де він проходив строкову службу.

Зустріч у аеропорту Даллес організували активісти організацій USUA, United Help Ukraine та Центру спасіння життя.
Фото: US Ukrainian Activists