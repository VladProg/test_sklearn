Фільм «Битва за Україну», який зняли в Кам’янці-Подільському на Хмельниччині, переміг на Міжнародному молодіжному кінофестивалі GIMPO у Південній Кореї.

Як передає Укрінформ, про це у Фейсбуці повідомив режисер фільму Андрій Заєць.

«19 листопада в Південній Кореї кам'янець-подільський фільм про війну 2022 року «Битва за Україну» відкрив Міжнародний молодіжний кінофестиваль GIMPO. Фільм представили Надзвичайний і Повноважний Посол України в Республіці Корея Дмитро Пономаренко та президент українського міжнародного кінофестивалю «Бруківка», режисер стрічки Андрій Заєць, які зосередили фокус своїх виступів на підтримці України та тих воєнних злочинах над дітьми та мирним населенням, які коїть російський загарбник. У рамках церемонії відкриття та нагородження український фільм було оголошено переможцем кінофестивалю», - поінформував Заєць.
«Битва за Україну» (Fight for Ukraine) – короткометражний фільм незалежних кінематографістів з міста Кам'янець-Подільський, присвячений подіям перших місяців повномасштабного російського вторгнення в Україну. Оповідь ведеться від імені добровольця з Кам'янця-Подільського та волонтерки, яка опинилась в окупованому Маріуполі. У стрічці зіграли ролі акторки Ірма Вітовська-Ванца та Віталіна Біблів.
Фільм «Битва за Україну» отримав на міжнародному кінофестивалі Cannes 7th Art Awards у Каннах приз глядацьких симпатій та приз журі Харківського фестивалю незалежного короткометражного українського кіно «Бардак».
Українська прем'єра стрічки відбулась у День незалежності України в рамках безстрокового благодійного марафону Кам'янець-Подільського кінофестивалю «Бруківка», що проходить на підтримку Збройних сил України.