Майже два тижні тому, 8 серпня, стартував прийом заявок на проєкт для світчерів ІТ Generation. За цей час надійшло понад 100 тис. заявок від українців, які хочуть отримати безоплатне навчання в IT.

Про це в інтерв’ю Укрінформу розповів віцепрем'єр-міністр – міністр з питань цифрової трансформації Михайло Федоров.
«Зараз в програмі беруть участь 22 школи, які незабаром почнуть навчати українців. Всього надійшло 117 заявок від навчальних закладів, набір яких відбувався у липні. Це дуже крутий результат, який надихнув мене ще більше сфокусуватися на цьому проєкті. Станом на сьогодні школи вже отримали майже 100 тисяч заявок на отримання нової професії. Тобто, можу говорити, що є великий ажіотаж і попит на цей напрямок», - зазначив він.
За словами міністра, в середньому термін навчання складає близько 2-6 місяців. В основному – це онлайн-курси, які побудовані за сучасними принципами та практиками edtech. Студенти зможуть подивитись «живу» трансляцію або запис уроку в зручний для себе час; будуть куратори, які спілкуватимуться з учасниками та даватимуть домашні завдання.
Він уточнив, що очне навчання також можливе. Наприклад, школи зможуть зібрати студентів та провести практичне заняття для закріплення отриманих знань. Але більшість теорії, звичайно, буде онлайн з акцентом на кураторство.
«Я вважаю, що проєкт повинен діяти на простій основі. Спочатку ми плануємо навчити одну тисячу українців, далі – дві тисячі. Після цього ми зробимо усе можливе, щоб надати можливість здобути освіту відразу для 5-10 тисяч людей. Плануємо, що в кінцевому результаті в проєкті будуть задіяні взагалі усі школи, що надають IT-освіту в Україні.
Такі програми потрібні Україні – вони стимулюють розвиток ІТ, адже в проєктах, які побудовані на технологіях, додана вартість набагато більша, і за цим майбутнє. Наша економіка повинна трансформуватися саме в «продуктове» IT-виробництво. А для цього потрібно максимально робити все, щоб розвивалася ІТ-освіта», - додав Федоров.
Як повідомлялось, раніше Мінцифри разом з партнерами оголосили про старт проєкту IT Generation, завдяки якому українці зможуть безоплатно здобути професію у сфері IT. У ньому можуть взяти участь громадяни України віком від 21 до 60 років, які не здобувають формальну освіту та не мають кваліфікації й досвіду роботи в ІТ.