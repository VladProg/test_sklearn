В Івано-Франківському краєзнавчому музеї відкрили виставку гончарних виробів 15 майстрів, які вирішили зібрати кошти для ЗСУ. Акцію «Мистецтво заради життя» організував місцевий художник Віталій Владковський.

Про це повідомляє кореспондент Укрінформу.

«На цій виставці представлені більше сотні виробів. Вони не лише мої, ще 15 майстрів погодились надати свої роботи для виставки. Наша мета – зібрати кошти важкокулеметному взводу 72 ОМБР ім. Чорних Запорожців, де я несу службу. Найбільша наша потреба – це запчастини до машин, бо їздити треба багато, полями та бездоріжжям та ще й у різну погоду, тому все псується і потребує ремонту», - розповів гончар та організатор виставки Владковський.
Він зазначив, що потрапив на передову у травні. Вдома перебуває тимчасово, після поранення проходить реабілітацію і за деякий час знову готується на фронт. Волонтери та друзі, зауважив гончар, вже прислали теплий одяг та багато потрібних речей для служби.






У Франківську гончарі збирають кошти для кулеметного взводу імені Чорних Запорожців / Фото: Укрінформ, Ірина Дружук




























«На передовій сьогодні не лише гончарі. Там можна зустріти перукарів з барбершопів Києва, музикантів, художників, поетів. Для творчих людей це абсолютно інший світ, але справляємось», - запевняє Владковський.
Усі гончарі, які долучились до акції «Мистецтво заради життя» входять до громадської організації «Не святі горшки ліплять». Свого часу вони подружились на фестивалях. Тепер відгукнулись допомогти ЗСУ.
«Наша мета – наблизити Перемогу, а тому потрібна допомога кожного. Усі гончарні вироби мають рекомендовану ціну, але кожний з відвідувачів виставки може придбати їх і заплатити стільки та більше, якщо побажає», - наголосила директорка Івано-Франківського краєзнавчого музею Галина Беднарчик.
Вона переконана, що виставка гончарів буде розпродана і кошти надійдуть туди, де вони сьогодні вкрай потрібні. Втім, якщо будуть залишки і автори побажають їх залишити для музею, то тут цим будуть лише радіти.
Акція «Мистецтво заради життя» триватиме в Івано-Франківському краєзнавчому музеї лише два дні. За потреби, виставку гончарів обіцяють продовжити у вихідні.