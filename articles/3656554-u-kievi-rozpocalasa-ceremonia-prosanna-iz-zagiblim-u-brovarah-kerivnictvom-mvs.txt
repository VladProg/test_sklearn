У столиці в Українському домі розпочалася церемонія прощання з загиблим у Броварах у середу керівництвом і співробітниками Міністерства внутрішніх справ.

Про це передає кореспондент Укрінформу.
У залу занесли труни співробітників МВС і розмістили на постаментах. Після цього їх вкрили жовто-синіми стягами, розмістили біля них на подушках нагороди та квіти.
Прийшов на прощання і Президент України Володимир Зеленський з дружиною Оленою.
Окрім людей у військовій формі, тут присутні поліцейські, рятувальники і інші співробітники міністерства, священослужителі.






У Києві прощаються із загиблими у Броварах керівництвом МВС / Фото: Геннадій Мінченко, Укрінформ














































Також тут присутні радник міністра внутрішніх справ Антон Геращенко, український омбудсман Дмитро Лубінець, народні депутати тощо, а також керівник Офісу Президента Андрій Єрмак.
Серед присутніх є і діти, у тому числі і діти загиблого керівництва МВС.
В Український дім принесли близько сотні вінків різних кольорів.
Загалом під Українським домом і у ньому перебуває наразі приблизно понад 400 осіб. Лунає сумна музика.
Як повідомлялося, вранці 18 січня у Броварах поруч із дитсадком та житловим будинком упав гелікоптер ДСНС, на борту якого перебували 9 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
За останніми даними ДСНС, на місці падіння вертольота виявлено 14 загиблих осіб, серед них 1 дитина та 10 осіб, які перебували на борту.
Прем’єр-міністр України Денис Шмигаль доручив створити спеціальну групу для розслідування всіх обставин трагедії.
Уряд призначив Ігоря Клименка заступником міністра внутрішніх справ — головою Національної поліції України, і поклав на нього виконання обов’язків міністра внутрішніх справ.
Фото: Портал МВС