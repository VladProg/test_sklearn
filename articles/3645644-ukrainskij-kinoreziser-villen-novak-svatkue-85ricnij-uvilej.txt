Сьогодні, 3 січня, святкує 85-й ювілей український кінорежисер, актор, Народний артист України, член-кореспондент Національної академії мистецтв України Віллен Новак.

Привітання митцеві опублікувало у Фейсбуці Державне агентство з питань кіно, передає Укрінформ.
«Бажаємо режисерові не втрачати ентузіазму й надалі надихатися життєствердними сюжетами та знімати про це нові фільми, щоб дарувати публіці віру в добро, справедливість та вічні людські цінності!» , - йдеться у дописі.
Зазначається, що однією з останніх робіт Новака стала епічна сага «Чому я живий» (2021 р.) про події напередодні та під час нацистської окупації України.
Фільм здобув міжнародні відзнаки, серед яких нагороди британського Europe Film Festival U.K, американського International Filmmaker Festival of New York, Anatolian Film Awards у Туреччині, Silk Road Film Awards Cannes у Франції, High Tatras Film & Video Festival у Словаччині.
Як повідомлялося, Новак у 1956 закінчив Київський кінотехнікум, а в 1970-х - Київський інститут театрального мистецтва ім. Карпенка-Карого. Режисер зняв більше 10 фільмів, зокрема, «Особисте життя офіційних людей», «Стріляй, негайно!», «Чому я живий». Нагороджений орденом «За заслуги».