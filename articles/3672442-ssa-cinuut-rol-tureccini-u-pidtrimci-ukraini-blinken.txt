У Вашингтоні цінують роль Туреччини у підтримці територіальної цілісності України, в роботі “зернового коридору” та вважають застосування Конвенції Монтре важливим для захисту Чорного моря та прибережної території України.

Про це йшлося в ході спільної пресконференції держсекретаря США Ентоні Блінкен та міністра закордонних справ Мевлюта Чавушоглу в Анкарі, повідомляє власкор Укрінформу.
“Ми вважаємо позитивною підтримку Туреччиною територіальної цілісності України. Дуже важливою є допомога слаборозвиненим країнам за зерновою угодою. Водночас важлива й імплементація Конвенції Монтре для захисту Чорного моря та захисту узбережжя України. Сполучені Штати високо цінують давнє членство Туреччини в НАТО. Туреччина та США також продовжують співпрацю з питань міжнародного тероризму. Відносини Туреччини з Грецією та Вірменією дуже важливі», - сказав Блінкен.
Держсекретар США заявив, що адміністрація Байдена підтримує позицію Туреччини щодо надання винищувачів F-16. «Адміністрація Байдена надає дуже сильну підтримку Туреччині в модернізації та продажу F-16. Як союзнику по НАТО та дружній країні, для Туреччини дуже важливо діяти на найвищому рівні щодо національних інтересів та інтересів Альянсу. Наші спільні оперативні можливості в рамках НАТО дуже важливі», - сказав Блінкен.
Держсекретар США також висловив співчуття та слова підтримки Туреччині та турецькому народові з приводу наслідків землетрусів 6 лютого та повідомив про рішення надати додаткові 100 млн доларів США підтримки потерпілим регіонам.
Міністр закордонних справ Туреччини Мевлют Чавушоглу висловив сподівання на зняття санкцій та позитивне рішення Конгресу щодо постачання та ремонту F-16.
“Адміністрація США рішуче підтримує наш запит щодо F-16. У Конгресі завжди можуть виникати труднощі, не треба гальмувати цей процес. Ми очікуємо, що Конгрес буде підтримувати, а не перешкоджати. Швидке завершення процесу F-16 в інтересах обох країн”, - сказав Чавушоглу.
Міністр закордонних справ Туреччини та Держсекретар США відвідали провінцію Хатай, яка одна з тих, що найбільше постраждали від землетрусів, відвідали авіабазу Інджірлік, де розміщені підрозділи ВПС США.
Як повідомляв Укрінформ, у лютому минулого року Туреччина закрила Босфор і Дарданелли для військових кораблів. Угоду щодо експорту українського зерна через Чорне море укладено між Україною, Туреччиною та ООН, а також між Туреччиною, ООН та росією 22 липня 2022 року терміном на 180 днів, згодом її продовжили на такий самий термін. Нині Україна закликає міжнародну спільноту вимагати від рф негайно припинити дії, що підривають Чорноморську зернову ініціативу, та не використовувати продовольство як зброю.