Компанія SpaceX і Національне управління з аеронавтики і дослідження космічного простору США (NASA) перенесли на добу запуск місії Crew-6 на Міжнародну космічну станцію.

Про це повідомляє Space.com, передає Укрінформ.
Як зазначається, запуск запуск ракети-носія Falcon 9 з космічною капсулою Endeavour був запланований на неділю, 26 лютого. Проте у SpaceX і NASA вирішили його перенести на ранок понеділка, 27 лютого. Це дасть змогу фахівцям вирішити кілька незначних проблем з Endeavour і Falcon 9.
Зокрема, члени команди хочуть додатково проаналізувати теплові характеристики панелей на зовнішньому боці Endeavour.
Крім цього, інженери помітили потенційну проблему у Falcon 9, яка нещодавно запустила на орбіту велику партію інтернет-супутників Starlink від SpaceX. Місія Starlink була успішною, але виявлені ознаки горіння в одному з моторних відсіків ракети.
У межах місії Crew-6 астронавти NASA Стівен Бовен і Вуді Хобург, а також астронавт Султан Аль-Неяді з Об'єднаних Арабських Еміратів і російський космонавт Андрій Федяєв будуть доправлені на МКС, де проведуть приблизно пів року.
Як повідомляв Укрінформ, у жовні компанія SpaceX запустила ракету-носій Falcon 9, яка в рамках місії Національного управління з аеронавтики і дослідження космічного простору США (NASA) Crew-5, відправили капсулу Dragon із чотирма астронавтами на Міжнародну космічну станцію.
Фото: Space.com