Під час робочого візиту до Варшави міністр молоді та спорту, президент НОК України Вадим Гутцайт зустрівся із представниками польських спортивних організацій - Олімпійського комітету, федерацій та асоціацій.

Гутцайт подякував спортивній спільноті дружнього народу за допомогу, завдяки якій українські спортсмени мають змогу тренуватися і брати участь у міжнародних змаганнях у складний для України час військової агресії росії, передає Укрінформ.
Очільник українського спорту окремо акцентував увагу на важливості консолідації зусиль усіх федерацій, міністерств та НОКів різних держав для недопущення російських і білоруських спортсменів до участі у міжнародних змаганнях, навіть у нейтральному статусі.
Представники олімпійської родини Польщі вкотре висловили підтримку українському народу та нашим атлетам.
За результатами зустрічі Олімпійський комітет Польщі та керівники майже 40-а спортивних федерацій і асоціацій підписали заяву-звернення до Міжнародного олімпійського комітету щодо збереження заборони на допуск російських та білоруських атлетів до міжнародних змагань.
«Ми дотримуємося позиції, що до завершення мирного процесу та компенсації з боку росії Україні ми не бачимо можливості повернення російських та білоруських спортсменів на міжнародні змагання», - йдеться у заяві.
Фото: facebook.com/minmolodsport.