Україна готує п'яте судно у межах програми Grain From Ukraine - це балкер VALSAMITIS, яке доставить 25 тис. т української пшениці до Кенії та 5 тис. т до Ефіопії.

Як передає Укрінформ, про це повідомляє пресслужба Міністерства інфраструктури України у Фейсбуці.
Зазначається, що в порту ️«Чорноморськ» вже йдуть роботи із завантаження судна. Пшениця буде доставлена до Кенії та Ефіопії, завдяки донатам Великобританії, Норвегії, Бельгії, Нідерландів, Швейцарії, Італії, Словенії та Чехії.

Водночас у порту Джибуті розвантажується балкер АMIRA HANA - це четверте судно, яке Україна відправила у межах програми Grain From Ukraine. Балкер доставив 30 тис. т української пшениці до Ефіопії.
Крім цього, 17 лютого вранці порт ️«Одеса» прийняв балкер ROYAL STAR, який також повезе гуманітарну пшеницю.
У міністерстві нагадують, що вже понад 30 країн доєдналися до програми, а сума донатів складає майже 200 мільйонів доларів.

Сумарно в межах програми 110 тис. т української пшениці вже отримали одні з найбільш соціально вразливих країн Африки – Ефіопія та Сомалі.
Як повідомлялося, програму Grain from Ukraine ініціював Президент України Володимир Зеленський. Вона передбачає закупівлю українського зерна країнами-партнерами та передачу його державам, які потерпають через гуманітарну кризу. Програма реалізується в партнерстві з World Food Program під егідою Організації Об’єднаних Націй.
Фото: Міністерство інфраструктури України, Фейсбук