Бразильський «Фламенго» посів 3-тє місце на клубному чемпіонаті світу з футболу у Марокко.

У матчі за бронзові нагороди «Фламенго» здобув вольову перемогу над єгипетським «Аль-Ахлі» - 4:2, передає Укрінформ.
У переможців двічі з пенальті відзначився Габріель Барбоса (11-та і 85-та хвилини), а також Педру (77, 90+1). У складі каїрської команди обидва голи на рахунку Ахмеда Абделькадера (37, 60).
На 58-й хвилині захисник Алі Маалул не реалізував 11-метровий удар у ворота «Фламенго», а на 69-й Халід Абдуллфатах отримав червону картку, залишивши «Аль-Ахлі» у меншості.
У фіналі о 21.00 титул клубних чемпіонів світу розіграють іспанський «Реал» та «Аль-Хіляль» із Саудівської Аравії. Ворота мадридців захищатиме український голкіпер Андрій Лунін.
Фото: flamengo.com.br.