У місті Батурин Чернігівської області у день 350-річчя від дня народження гетьмана Пилипа Орлика відкрилась виставка.

Як передає Укрінформ, про це повідомляє Міністерство культури та інформаційної політики.
“21 жовтня в день 350-річчя від дня народження Пилипа Орлика у Батурині в Національному історико-культурному заповіднику “Гетьманська столиця” відбулась низка заходів, присвячених автору першої української Конституції, видатному політичному, державному та військовому діячу й гетьману України в екзилі”, - ідеться в повідомленні.
Виставка “Пилип Орлик. Шлях гетьмана” вперше розкриває головні віхи шляху цього державного діяча. Всі охочі можуть побачити предмети із зібрання заповідника “Гетьманська столиця” від початку ХVІІІ століття.

“Це унікальні археологічні знахідки із єдиної на сьогодні відомої і дослідженої домівки Пилипа Орлика в Батурині, портрети Орлика, картини сучасних митців; копії унікальних документів із архівів Швеції, Франції та росії, зібрані та опрацьовані істориками заповідника у співпраці з провідними істориками Європи. Це “Договори і постановлення прав і вольностей Війська Запорозького”, “Діаріуш” (щоденник Пилипа Орлика), Конституція України з підписами її авторів”, - ідеться в повідомленні.
Всі ці експонати свідчать про те, що Іван Мазепа та Орлик - гетьмани, які напрацювали фундамент устрою для українського народу. Зокрема, про це йдеться у документі “Договори і постановлення прав і вольностей Війська Запорозького” 1710 року.

Також експонати свідчать про те, що саме Орлик є тим державником, який формував першу антимосковську коаліцію з усвідомленням головного ворога України та небезпеки, якою є москва для Польщі, Швеції, Туреччини.
Орлик 30 років тримав українське питання в Європі в активному стані, гетьман-емігрант мав аудієнції у всіх впливових дворах Європи, і більшість погоджувалась із його точкою зору. Зокрема, про це свідчать думки короля Речі Посполитої Станіслава Лещинського: “Без свободи козацької нації не буде спокою на сході Європи”. Також це доводить і висловлювання короля Франції Людовіка XV: “Маю підстави думати, що дозволити росіянам заволодіти Україною, означатиме взяти участь у справжній несправедливості”.
Крім того, до ювілею Орлика українцям презентували археографічне видання “Пилип Орлик і мазепинці. Джерела” видавництва “Кліо”. Книга про гетьмана науково-популярна, розрахована на широке коло читачів, усіх тих, хто цікавиться минулим України, її конституційною та правовою традицією.
Як повідомляв Укрінформ, Міністерство культури та інформаційної політики оживило Пилипа Орлика за допомогою технологій Reface з нагоди 350-річчя від дня народження видатного політичного, державного та військового діяча й гетьмана України в екзилі.
Фото: МКІП