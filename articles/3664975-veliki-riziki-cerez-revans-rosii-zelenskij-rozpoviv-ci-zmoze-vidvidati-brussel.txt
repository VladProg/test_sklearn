Президент Володимир Зеленський хотів би відвідати Брюссель, однак заявляє про наявність великих ризиків для такої поїздки.

Про це він сказав на пресконференції за результатами саміту Україна-ЄС, повідомляє кореспондент Укрінформу.
"Я дійсно дуже хочу, але великі ризики через реванш росії. Я не торгуюся у жодному разі, але великі ризики, щоб я кудись поїхав, про пріоритет я сказав", - відповів Зеленський на запитання, чи готовий він відвідати Брюссель.
Президент пояснив, що може покидати країну заради домовленостей по зброї і висловлення вдячності за підтримку.
"З початку війни я їжджу за зброєю, скажу відверто. Щось публічно, щось не дуже, щось одразу, щось пізніше вже суспільство бачить, але фундаментальні рішення. І я був у США. Причина номер один ця. І друга причина - вдячність нашого народу за ту велику підтримку Сполучених Штатів", - підкреслив глава держави.
У цьому контексті він наголосив, що нині саме далекобійна зброя може змінити хід війни.
"Ми впевнені у своїй перемозі, але перемога буде швидшою. Про цю далекобійну зброю знають в Україні, знає росія і знає Брюссель. Я дійсно вдячний трьом десяткам держав або більшості з них, хто нас підтримує з самого початку, і тому ці два пункти, які були раніше пріоритетом для мене, вони і залишаються: перше - це наша велика вдячність, вдячність України лідерам Європи, керівництву Євросоюзу, друге - це зброя. Тому дуже хочеться, щоб ці два пункти мали підтвердження з боку лідерів ЄС, і тоді наша зустріч неминуча", - сказав Зеленський.
Як повідомлялося, 3 лютого у Києві відбувся 24-й саміт ЄС-Україна.
Напередодні в українській столиці пройшла зустріч членів Колегії Європейської комісії на чолі з Президентом Урсулою фон дер Ляєн з урядом України.
Фото: ОП