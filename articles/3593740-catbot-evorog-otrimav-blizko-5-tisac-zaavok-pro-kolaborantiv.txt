До чатботу “єВорог” надійшли 4782 заявки про підозру людей у колабораціонізмі, інформацію вже перевіряє Служба безпеки України.

Як передає Укрінформ, про це Міністерство цифрової трансформації повідомляє у Телеграмі.
“Державні зрадники перебувають не лише на окупованих територіях країни, а й на підконтрольних нашій державі. Вони всіляко допомагають ворогу нищити наші домівки, корегують вогонь, організовують референдуми, зливають дані, допомагають окупантам та агітують українців підтримувати путіна”, - ідеться в повідомленні.
У Мінцифри закликають українців при наявності фактів, які підтверджують, що родичі, друзі, знайомі стають на бік ворога, негайно повідомляти про них у чатбот.
Також Мінцифри додало фото заявки, який повідомляє факти про зрадника, що коригує вогонь росіян в одному із захоплених міст.
“Надсилайте фото чи відео підтвердження або описуйте текстом, чому цю людину ви вважаєте колабораціоністом. Не забувайте видаляти всі кадри з телефона та листування з єВорогом”, - ідеться в повідомленні.
Як повідомлялось, у березні Мінцифри запустило у Телеграмі чатбот “єВорог”. За його допомогою можна відправити точну геолокацію розташування чи інформацію про пересування російської техніки або загарбників. Усі дані щодо ворога, в разі їх достовірності, передають Збройним силам України.
Також у чатботі є можливість повідомляти про вибухонебезпечні предмети та колаборантів чи російських вбивць.