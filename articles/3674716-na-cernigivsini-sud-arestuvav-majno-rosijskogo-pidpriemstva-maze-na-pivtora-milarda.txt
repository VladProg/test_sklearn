У Чернігівській області суд арештував нерухоме майно підприємств російської федерації на понад 1,37 млрд грн.

Як передає Укрінформ, про це Офіс генерального прокурора повідомляє у Телеграмі.
«За клопотаннями прокурорів Чернігівської обласної прокуратури арештовано нерухоме майно, що належало бенефіціарному власнику взаємопов’язаних юридичних осіб - громадянину рф. Орієнтовна вартість майна становить понад 1 млрд 37 млн грн. Наразі воно готується до передачі в управління АРМА», - ідеться в повідомленні.
За даними слідства, протягом 2021-2022 років приватні товариства, засновником яких був представник рф, купували волокна у білорусі.
Вони також займалися постачанням тканин російським та білоруським організаціям і підприємствам.
Водночас громадянин рф володіє та контролює господарську діяльність групи компаній, яка виконує російські державні контракти з постачання військового одягу і спорядження російської армії та її силових відомств.
Частину прибутків він перераховував на російські рахунки і використовував для організації діяльності групи компаній.
Тим самим росіянин фінансував дії, вчинені з метою насильницької зміни чи повалення конституційного ладу або захоплення державної влади, зміни меж території або державного кордону України (ч. 3 ст. 110-2 Кримінального кодексу України).
Як повідомляв Укрінформ, Національне агентство з питань виявлення, розшуку та управління активами, одержаними від корупційних та інших злочинів у січні 2023 року розшукало активів більш ніж на 1,4 млрд грн.