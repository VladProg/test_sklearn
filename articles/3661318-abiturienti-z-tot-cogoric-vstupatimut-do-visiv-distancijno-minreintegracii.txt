Абітурієнти з тимчасово окупованих територій цього року можуть вступати до вищих навчальних закладів дистанційно, не складаючи національний мультипредметний тест.

Як передає Укрінформ, про це повідомляє Міністерство з питань реінтеграції тимчасово окупованих територій України.
«Наприкінці весни в Україні розпочнеться вступна кампанія до вищих навчальних закладів. Школярі, які зареєстровані та перебувають на тимчасово окупованій території, зможуть вступити до них дистанційно без складання національного мультипредметного тесту», – ідеться в повідомленні.
У міністерстві додали, що процедура вступу ще перебуває на стадії опрацювання та буде оприлюднена пізніше. Станом на сьогодні визначено, що після зарахування до вишу впродовж трьох місяців після початку навчання абітурієнт повинен буде укласти договір про здобуття освіти.
Усі пільги та пільгові категорії, зокрема для жителів тимчасово окупованих територій, під час цьогорічної вступної кампанії, за даними Мінреінтеграції, будуть збережені. Детальніше про їх застосування буде відомо навесні.
Як повідомляв Укрінформ, під час онлайн-спілкування зі студентами й викладачами Коледжу Європи у Натоліні (Польща) та Брюгге (Бельгія) Президент Володимир Зеленський наголосив, що після перемоги над державою-агресором і Україні, і Європі будуть потрібні громадяни, здатні захищати європейські цінності від намагань тиранії зруйнувати їх.