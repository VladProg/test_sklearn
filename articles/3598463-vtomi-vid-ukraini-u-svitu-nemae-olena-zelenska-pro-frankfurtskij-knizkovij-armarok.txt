Дружина Президента України Олена Зеленська на Франкфуртському книжковому ярмарку переконалася в тому, що втоми від України у світу точно немає, є зацікавленість.

Про це перша леді сказала в ефірі телемарафону "Єдині новини", передає Укрінформ.
«Я бачу сьогодні на Франкфуртській виставці величезну зацікавленість Україною. Якщо кілька місяців тому ми чули розмови про те, що світ почав від України нібито втомлюватися, то це неправда. Втоми немає. Є величезна підтримка. Ми це відчуваємо тут на кожному кроці», - сказала Зеленська.
За її словами, загалом на Франкфуртському книжковому ярмарку український стенд представлено багатьма якісними виданнями. «І це особливо цінно, адже нині видавці працюють у надзвичайно складних умовах. Треба їм вклонитися за те, що вони зробили, роблять і за те, що вони приїхали представляти нашу літературу на найбільшому світовому книжковому ярмарку», - додала вона.
Дружина Президента наголосила, що багато людей підходять до цього стенду та цікавляться українською літературою, а Україні точно є що їм запропонувати.
Зеленська зазначила, що нині бере участь у втіленні в життя двох проєктів: «Книжки без кордонів», який покликаний дати українську книгу дітям, які були змушені через війну виїхати з Батьківщини за кордон. Вже вдалося роздати маленьким українцям 200 тисяч примірників. До проєкту долучилися перші леді деяких країн, які домовляються із видавництвами, шукають фінансування та роздають ці книги дітям.
Проєкт «Українська книжкова поличка» - про розповсюдження української сучасної та класичної літератури для іноземної публіки у перекладах для того, щоб люди більше дізнавалися про українців та Україну. «А зараз ми додаємо іншу місію, адже в Україні понад 100 бібліотек знищено повністю. Маємо не тільки розповсюджувати наші книжки, а іноді їх просто рятувати», - сказала перша леді.
Як повідомлялося, програму Франкфуртського книжкового ярмарку-2022 багато в чому визначили політичні події. Через війну росії проти України рф викреслили з числа учасників, а в центрі уваги перебувають українські письменники та видавці.
Президент Володимир Зеленський виступив перед представниками книжкового сектору. У його промові ішлося про те, що росії стає менше у просторі культури, але більше — у просторі руйнації, бо замість того, щоб імпортувати культуру, росія імпортує смерть, як і Іран.