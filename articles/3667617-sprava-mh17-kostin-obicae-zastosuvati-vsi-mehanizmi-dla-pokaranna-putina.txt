Генеральний прокурор Андрій Костін обіцяє застосувати всі міжнародно-правові механізми, аби притягнути президента рф володимира путіна до відповідальності за збиття літака рейсу MH17.

Відповідний коментар Костіна оприлюднив Офіс генпрокурора, передає Укрінформ.


“Деяких безпосередньо причетних до вчинення злочину вже засуджено до довічного ув’язнення. На жаль, складність отримання доказів та функціональний імунітет не дозволяє судити президента рф у національних судах країн Спільної слідчої групи. Ми домагатимемося застосування всіх існуючих міжнародно-правових механізмів, щоб притягнути його до відповідальності", - цитує пресслужба генпрокурора.


Як зазначається, під час зустрічі Спільної слідчої групи з розслідування збиття літака рейсу МН17 з родичами загиблих було оприлюднене перехоплення ймовірної телефонної розмови президента рф з ватажком “лнр” у 2017 році. Останній звертається до співрозмовника “господин президент”.


"Те, про що всі українці знали давно, сьогодні пролунало офіційно як висновок Спільної слідчої групи з розслідування катастрофи рейсу MH17”, - прокоментував Костін.


Він наголосив, що тепер ні в кого немає сумнівів щодо причетності до цієї катастрофи найвищого керівництва рф. “Саме президент країни-агресора віддав злочинний наказ про постачання озброєння угрупованням “днр” та “лнр”. Саме це стало першопричиною трагедії, яка забрала життя 298 мирних людей", - додав генпрокурор.


Як повідомляв Укрінформ, Спільна слідча група з розслідування збиття літака рейсу МН17 у липні 2014 року в небі над Донеччиною дійшла висновку, що “є вагомі ознаки того, що президент росії приймав рішення про постачання тяжкого озброєння бойовикам “днр”.
17 листопада 2022 року Окружний суд Гааги оголосив рішення щодо чотирьох обвинувачених у справі. Трьох із них - Леоніда Харченка, Сергія Дубінського та Ігоря Гіркіна - визнано винними і засуджено до довічного позбавлення волі.


Розслідування катастрофи МН17 триває.
Фото: ОГП