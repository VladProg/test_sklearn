Голова Верховної Ради Руслан Стефанчук та його перший заступник Олександр Корнієнко у посольстві Турецької Республіки в Україні вшанували пам’ять загиблих унаслідок землетрусу.

Про це спікер повідомив у Фейсбуці, передає Укрінформ.
"Український народ — поруч із турецьким, особливо під час жахливих трагедій. Наша країна підтримує дружню Туреччину і уже надає необхідну допомогу у подоланні наслідків страшної стихії. Сьогодні разом з першим заступником Голови Верховної Ради Олександром Корнієнком у посольстві Турецької Республіки в Україні вшанували пам’ять загиблих унаслідок руйнівного землетрусу", – зазначив Стефанчук.

Голова ВР зауважив, що під час зустрічі з Надзвичайним і Повноважним Послом Туреччини в Україні Ягмуром Ахметом Гюльдере переказав слова підтримки сім’ям загиблих та постраждалих.

"Зичу витримки, мужності та хоробрості усьому турецькому народові!" – додав він.

Як повідомлялося, 6 лютого у Туреччині сталися два сильні землетруси магнітудою 7,7 та 7,6. Станом на 10 лютого кількість загиблих від землетрусів у Туреччині та Сирії сягнула 21 719-ти, поранених - 79 487-ми.
Фото: Руслан Стефанчук, Facebook