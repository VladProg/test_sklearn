Питання відновлення електронного декларування посадовцями може бути вирішене лише на законодавчому рівні, відповідний проєкт закону включено до порядку денного дев’ятої сесії Верховної Ради.

Про це зазначив Президент Володимир Зеленський у відповіді на відповідну петицію № 22/177712-еп, повідомляє Укрінформ.
Глава держави нагадав, що на час воєнного стану законодавством передбачено, що суб’єкт декларування зобов’язаний подати декларацію особи, уповноваженої на виконання функцій держави або місцевого самоврядування протягом дев’яноста календарних днів з дня припинення режиму воєнного стану чи скасування.
Водночас Президент поінформував, що 23 вересня 2022 року голова фракції "Слуга народу" Давид Арахамія зареєстрував законопроєкт №8071 «Про внесення змін до деяких законів України з метою виконання вимог Європейської Комісії щодо набуття Україною статусу члена Європейського Союзу», який, зокрема, має на меті відновлення обов’язку подання декларацій посадовців.
"Постановою Верховної Ради України від 7 лютого 2023 року № 2911-IX вказаний законопроєкт включено до порядку денного дев’ятої сесії Верховної Ради України дев’ятого скликання. Водночас Президент України відповідно до наданих частиною другою статті 94 Конституції України повноважень після отримання прийнятого Верховною Радою України закону підписує його, беручи до виконання, та офіційно оприлюднює або повертає із вмотивованими пропозиціями до парламенту для повторного розгляду", - підкреслив Зеленський.
Своєю чергою ініціатор згаданої законодавчої ініціативи, голова парламентської фракції "Слуга народу" Давид Арахамія у Телеграмі поінформував, що у Верховній Раді створено робочу групу для забезпечення оперативного ухвалення документа №8071.
Депутат наголосив, що Україна важко бореться за своє майбутнє в цивілізованому світі, тому навіть під час жорстоких боїв і ракетних атак чиновники й депутати мають відповідати принципам чесності та прозорості.
Як повідомляв Укрінформ, у НАЗК поінформували, що лише 33 тисячі посадовців із високими корупційними ризиками подали за 2021 рік документи до Реєстру декларацій.
Фото: ОП