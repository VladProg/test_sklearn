Ціни на нафту продовжують знижуватися в середу, 22 лютого, після зниження за підсумками попередніх торгів, інвестори оцінюють прогнози світового попиту на пальне на тлі невизначеності щодо стану глобальної економіки.

Як передає Укрінформ, про це повідомляє enkorr.
Котирування квітневих ф'ючерсів на нафту марки Brent на лондонській біржі ICE Futures знизилися на $0,27 (0,33%) і становили $82,78 за барель. У вівторок ці контракти здешевшали на $1,02 (1,2%) – до $83,05 за барель.
Ціна ф'ючерсів на нафту WTI на квітень на електронних торгах Нью-Йоркської товарної біржі (NYMEX) опустилася на $0,27 (0,35%) – до $76,09 за барель. За підсумками попередніх торгів вартість контрактів зменшилася на $0,19 (0,3%) і становила $76,36.
Увагу ринку зосереджено на публікації протоколу засідання Федеральної резервної системи у середу, зазначає агентство Bloomberg.
«Очікування більш «яструбиної» позиції Федрезерву продовжують наростати, що чинить сильний тиск на ринок нафти», – вважає глава відділу стратегій на сировинних ринках ING Groep NV у Сінгапурі Уоррен Паттерсон.