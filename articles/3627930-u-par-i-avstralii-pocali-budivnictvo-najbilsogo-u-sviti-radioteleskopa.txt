У Південній Африці та Австралії у понеділок розпочали будівництво найбільшого у світі радіотелескопа The Square Kilometre Array (SKA).

Про це повідомляє Укрінформ з посиланням на BBC.
Як зазначається, будівництво проєкту очікують завершити у 2028 році. Система SKA буде розміщуватися у ПАР та Австралії, зі штаб-квартирою у Великій Британії.
Радіотелескоп виконуватиме найточніші перевірки теорій Ейнштейна і шукатиме інопланетян, йдеться у повідомленні.
Початкова архітектура телескопа включатиме трохи менше 200 параболічних антен, або «тарілок», а також 131 тис. дипольних антен, схожих на ялинки.

Мета проєкту полягає у створенні ефективної зони збору площею в сотні тисяч квадратних метрів. Це надасть SKA незрівнянну чутливість і роздільну здатність під час дослідження об’єктів у небі.
Система працюватиме в діапазоні частот від приблизно 50 мегагерців до 25 гігагерців. Це повинно дозволити телескопу виявляти дуже слабкі радіосигнали, що надходять від космічних джерел за мільярди світлових років від Землі, включно з тими сигналами, що випромінювалися в перші кілька сотень мільйонів років після Великого вибуху.
Одним із головних завдань SKA буде відстежити повну історію водню, найпоширенішого елемента у Всесвіті, пише видання.
Фото: SKA