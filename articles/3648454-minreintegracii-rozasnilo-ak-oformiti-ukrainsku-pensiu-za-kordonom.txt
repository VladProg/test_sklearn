Українці, які досягли пенсійного віку, перебуваючи за кордоном, можуть оформити пенсію дистанційно за допомогою порталу електронних послуг Пенсійного фонду.

Як передає Укрінформ, про це Міністерство з питань реінтеграції тимчасово окупованих територій України повідомляє в Телеграмі.
На вебпорталі електронних послуг ПФУ слід вибрати вкладку «Заява про призначення пенсії», ознайомитися з інформацію на екрані та перейти за посиланням «Вхід».
Увійти до особистого кабінету можна за допомогою кваліфікованого електронного підпису (КЕП), після чого у розділі «Щодо пенсійного забезпечення» обрати вкладку «Заява на призначення пенсії».
«Погодьтеся на дистанційне інформування, обравши спосіб отримання повідомлень про обробку заяви», - порадили у Мінреінтеграції. Далі треба обрати вид пенсії, наприклад, «Пенсія за віком».
Після цього потрібно заповнити анкету та надати згоду на передачу й обробку своїх персональних даних, прикріпити скан-копії документів, перелік яких буде наведений перед формуванням заяви.
Відтак на екрані з'явиться повна форма заяви про призначення пенсії. У разі потреби внесені до заяви дані можна відредагувати.
Завершення всіх операцій – заява підписується за допомогою КЕП та надсилається натисканням кнопки «Підписати та відправити до ПФУ».
«Про стан обробки заяви та ухвалене рішення щодо призначення пенсії, Фонд повідомить в обраний вами спосіб», - зазначили у Мінреінтеграції.
Як повідомляв Укрінформ, у Мінреінтеграції роз’яснили, як відновити втрачений паспорт під час дії воєнного стану.
Фото з відкритих джерел