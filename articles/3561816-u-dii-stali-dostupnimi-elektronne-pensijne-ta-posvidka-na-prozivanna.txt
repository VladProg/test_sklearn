У застосунку «Дія» стали доступними електронне пенсійне та посвідка на тимчасове і постійне проживання для іноземців.

Про це заявив віцепрем‘єр - міністр цифрової трансформації Михайло Федоров на брифінгу в Медіацентрі Україна - Укрінформ.
«Сьогодні доступні нові цифрові документи - це пенсійне посвідчення та посвідка на проживання», - повідомив Федоров.
Він зазначив, що у «Дії» будуть відображатись пенсійні посвідчення, видані після 2014 року. Таких в Україні наразі нараховується близько 6,3 млн. Однак, якщо у пенсіонерів стара версія пенсійних посвідчень, то вони можуть звернутись до Пенсійного фонду та верифікувати його, тим самим отримати нове і використовувати його вже у «Дії».
«Наступні документи - це посвідка на постійне та тимчасове проживання. Посвідка - це основний документ для іноземців, які проживають в Україні. Сьогодні їх видано понад 200 тис. Посвідка на тимчасове проживання - це більш як 130 тис. І посвідка на постійне проживання - більше ніж 70 тис. документів. Якщо посвідка була видана після 2018 року, то вона доступна у «Дії». Тепер іноземцям не потрібно носити пластиковий документ, тепер усі дані будуть у «Дії», - зауважив Федоров.

Він зазначив, що міністерство активно працювало над перекладом документів у «Дії» на англійську мову. Міністерство запустило функцію - документ англійською мовою. Тобто, закордонний паспорт, техпаспорт та водійське посвідчення можна перекласти на англійську.
«Українці, які знаходяться за кордоном, в один клік зможуть перекласти документи на англійську», - зауважив Федоров.
Як повідомляв Укрінформ, у застосунку «Дія» зареєструвалися 18 мільйонів користувачів.