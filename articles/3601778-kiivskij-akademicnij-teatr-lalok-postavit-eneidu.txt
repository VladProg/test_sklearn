Київський академічний театр ляльок спільно із режисером Олександром Денисенком готує постановку за мотивами «Енеїди».

Про це Укрінформу повідомили в театрі.
«Театр отримав на постановку за мотивами твору Івана Котляревського «Енеїда» грант Стабілізаційного фонду культури і освіти. Ми вдячні Goethe-Institut Ukraine за довіру. Ми знаємо, що на участь у програмі подавалися багато гідних кандидатів, і для нас є великою честю опинитися серед обраних. У грудні 2022 року на глядачів чекає прем’єра вистави за оригінальною інсценівкою Олександра Денисенка», - розповіли в театрі.
Зазначається, що це буде масштабний проєкт, в якому поєднаються ляльковий та драматичний театр. Будуть незвичайні сценічні рішення, динамічні батальні сцени, соковита українська Котляревського та сучасне переосмислення сюжету «Енеїди», запевнили в мистецькому закладі і додали, що класична історія про пошук та відвоювання козаками своєї землі набуває нової актуальності в реаліях сьогодення.
«На жаль, через воєнний стан і складну ситуацію у сфері культури театр не має змоги працювати повноцінно. І саме тому ми навіть більше ніж раніше раді, що завдяки підтримці іноземних партнерів маємо змогу реалізувати такий чудовий проєкт», - зазначили в Київському театрі ляльок.