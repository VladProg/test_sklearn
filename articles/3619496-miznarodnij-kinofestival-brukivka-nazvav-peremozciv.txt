Кам’янець-Подільський міжнародний кінофестиваль «Бруківка» назвав переможців другого етапу благодійного марафону українського і міжнародного кіно на підтримку Збройних сил.

Як передає Укрінформ, про це організатори фестивалю повідомили у Фейсбуці.
«Починаючи з 8 липня до 18 листопада, в рамках Міжнародного кінофестивалю «Бруківка» в місті Кам’янець-Подільський проходив другий етап благодійного марафону українського і міжнародного кіно в підтримку Збройних сил України. Відбулось 8 тематичних вечорів кіно в кінотеатрі «Дружба», мистецькому просторі «Арт Сховище», конференц-залі готелю «7 Днів» та палаці Орловських в селі Маліївці, на яких за підтримки режисерів та глядачів було зібрано понад 55 тисяч гривень», - йдеться у повідомленні.
Глядачі та оргкомітет фестивалю визначили переможців другого етапу благодійного марафону українського та міжнародного кіно. Так, гран-прі в номінації «Короткометражний документальний фільм про війну в Україні» здобула стрічка «Фортеця Маріуполь. Останній день на Азовсталі» (режисери Юлія Гонтарук та Дмитро «Орест» Козацький, Україна).
Кращими короткометражними ігровими фільмами про війну в Україні стали «Закрита» (режисер Влад Романщак, Україна) та «Втеча з пекла» (Богдан Волох, Україна), а кращим короткометражним ігровим фільмом – стрічка «Черевички неношені» (Анна Кішко, Україна).
У номінації «Кращий повнометражний ігровий фільм» перемогла стрічка «Коли час став гучнішим» (Конні Коккіа, Канада/США), нагороду в номінації «Кращий повнометражний документальний фільм» здобув фільм «Між небом та горами» (Дмитро Грешко, Україна), а кращими повнометражними документальними фільмами про війну в Україні стали «ХУЙЛО. ВІЙНА В УКРАЇНІ» (Хоакім М. Віла, Іспанія) та «Ярик-розбійник» (Юрій Пупирін, Україна)

Кращим українським короткометражним документальним фільмом став «Об’єднані вогнем» (Володимир Мазуренок, Україна), кращим міжнародним короткометражним документальним фільмом» – «Трішечки раю» (Анджей Ціхоцкі, Польща), кращим короткометражним документальним фільмом про війну в Україні» – «Фортеця Маріуполь. Орест» (Юлія Гонтарук, Україна), кращими українськими анімаційними фільмами – «Ігнат» (Устин Данчук, Україна) та «ТРОЯ» (Андрій Науменко, Україна), кращим міжнародним анімаційним фільмом – «Очне яблуко» (Анна Ямамото, Японія).
У номінації «Краща соціальна реклама про війну в Україні» перемогла «Скринька Пандори: російсько-українська війна 2022» (Софія Рудь, Україна), переможцем у номінації «Краще українське музичне відео про українських захисників» стали Ілона Тихонюк та гурт «Dit.Sound» з композицією «Я буду поруч» (Володимир Мазуренок, Україна), а кращим міжнародним музичним відео про українських захисників» став гурт «Dezerter» - «IDI» (А. Нонім, Польща).
Спеціальну відзнаку кінофестивалю «Бруківка» за вагомий внесок в розвиток українського незалежного кіно на міжнародній фестивальній арені отримали стрічки «What'a'Bucket» (режисер Сергій Пудіч) та «DON'T OWN IT» (Роман Перфільєв).
Спеціальними відзнаками кінофестивалю «Бруківка» за підтримку міжнародної діяльності незалежних кінематографістів Кам'янця-Подільського в 2022 році нагороджені народний депутат Ігор Марчук і міністр культури та інформаційної політики Олександр Ткаченко
Спеціальну відзнаку за збереження, популяризацію, відстоювання та боротьбу за майбутнє національної кіноспадщини України отримав незламний колектив «Довженко-центру», а спеціальну згадку-відзнаку за кращий фільм, створений дітьми – стрічка «Лабіринт часу» (Олександр Раренко та Хотинський будинок народної творчості та дозвілля).
Загалом від початку п’ятого Міжнародного кінофестивалю «Бруківка», що триває з березня, зібрали понад 300 тис. грн. на підтримку ЗСУ і показали понад 250 робіт із 40 країн світу.