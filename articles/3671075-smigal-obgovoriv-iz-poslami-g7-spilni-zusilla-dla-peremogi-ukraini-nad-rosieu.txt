Прем'єр-міністр Денис Шмигаль обговорив із послами країн “Групи семи” спільні зусилля для перемоги України над росією.


Про це повідомляє Укрінформ із посилання на Телеграм глави уряду.
«Скоординували спільні зусилля для перемоги України з послами країн G7. В основі цього завдання лежить формула миру Президента Володимира Зеленського. Докладаємо всіх зусиль задля конкретних результатів у цьому напрямку. Водночас необхідно посилювати тиск на росію», - зазначив Шмигаль.
На його переконання, відповіддю на ядерний шантаж на ЗАЕС і тероризм на Каховському водосховищі має стати посилення санкцій, зокрема проти російської атомної галузі.
«Проговорили також пріоритети у відновленні й плани з децентралізації енергетичної мережі України. Вдячні за вагому фінансову, військову, гуманітарну підтримку та розраховуємо на подальші плідні взаємини», - додав Прем'єр-міністр.

Як повідомлялося, прем'єр-міністр Японії Фуміо Кісіда запросив Президента України Володимира Зеленського взяти участь в онлайн-саміті країн “Групи семи” у роковини повномасштабного вторгнення в Україну 24 лютого.