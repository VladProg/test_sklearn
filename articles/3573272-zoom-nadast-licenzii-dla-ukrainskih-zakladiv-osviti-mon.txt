Zoom Video Communications надасть закладам освіти України ліцензії уніфікованої комунікаційної платформи Zoom Education та застосунків Large Meetings.

Про це повідомляє пресслужба Міністерства освіти і науки, передає Укрінформ.
"Zoom надасть достатню кількість ліцензій, щоб кожна школа та заклади вищої освіти в Україні могли здійснювати освітні програми онлайн. Станом на сьогодні майже 800 закладів освіти мають ліцензований доступ використання інструментів Zoom, що дозволило вчасно розпочати 2022-2023 навчальний рік для мільйонів здобувачів", - йдеться в повідомленні.
Зазначається, що це питання було погоджено під час зустрічі першого заступника очільника МОН Андрія Вітренка та керівника відділу глобальної публічної політики та зв’язків з урядом компанії "Zoom" Джош Каллмер під час Саміту ООН із трансформації освіти в Нью-Йорку.
Вітренко поінформував, що згідно з аналізом, проведеним МОН за підтримки освітнього кластера, Світового банку ЮНІСЕФ і організацією "Save the Children", більшість закладів освіти працює або повністю онлайн, або в змішаному режимі.
"Наша відповідальність полягає в тому, щоб учні та вчителі мали необхідні інструменти для безперервності процесу навчання та щоб ніхто не залишався осторонь", - наголосив він.
Водночас Каллмер зауважив, що компанія гарантує забезпечення продовження освіти для українських школярів в умовах воєнного стану.
"Ми прагнемо використовувати найкраще від Zoom, аби допомогти забезпечити доступ до високоякісної дистанційної освіти. Пишаємося тим, що підтримуємо МОН, щоб забезпечити продовження навчання та співпрацю українських студентів і освітян, які вимушено покинули свої домівки та заклади освіти через повномасштабне вторгнення рф в Україну", - підкреслив він.
Повідомлялося, що Всеукраїнська школа онлайн поповниться тисячею нових матеріалів з 18 дисциплін для учнів 5-11 класів задля забезпечення безперервного навчання.