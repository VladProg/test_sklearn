Ініціатор неформальних зібрань Ради Безпеки ООН за формулою Аррії, дипломат Дієго Аррія переконаний, що правосуддя дістане путіна та лукашенка, як це було у випадку з воєнними злочинцями з колишньої Югославії.

Про це Аррія розповів у інтерв’ю Укрінформу.

«Ці люди вірять, що правосуддя ніколи їх не дістане. Історія, весь історичний досвід підказують нам, що їх можливо дістати, і правосуддя їх знайде», – сказав він.
Аррія зазначив, що був свідком у процесі проти воєнного злочинця, експрезидента Югославії Слободана Мілошевича в Гаазі. «Коли ми зустрічалися з ним у 1990 чи 1991 році, ні він, ні будь-хто в міжнародному співтоваристві й гадки не мав, що одного дня ми переслідуватимемо його. Через десять років я став свідком проти нього, коли ми притягли його до відповідальності, так само, як і генерала Ратка Младича та Радована Караджича», – пояснив він.
На думку Аррії, притягнення російського президента путіна до відповідальності відбуватиметься не через Міжнародний кримінальний суд, «що зайняло б роки й роки», а через спеціальний трибунал, як це було у справі з колишньою Югославією.
«Сподіваюся, Україна отримає рішення про спеціальний суд для притягнення до відповідальності путіна та його союзників», – додав дипломат.
Він зазначив, що уважно стежить за подіями в Україні «і був би дуже радий допомогти у будь-який спосіб».
Аррія вважає, що ситуації в Югославії та Україні мають багато спільного. Мілошевич використовував людей, які мали сербське походження чи зв'язки з Сербією в певних частинах Хорватії та Боснії. Це те саме, що вчинив путін у Криму, сказав він.
«Це той самий сценарій, але міжнародне співтовариство дозволило їм повторити цей сценарій. Так само, як колись дозволило це зробити Мілошевичу, хоча могло б зупинити його, як могло б зупинити путіна у 2014 році», – зауважив Аррія.
Коментуючи абсурдні звинувачення (як-то про «бойових комарів»), які оприлюднює на засіданнях Ради Безпеки ООН постпред росії василь небензя, Аррія зазначив, що російський посланник «перебуває в стані деградації» та «деменції».
Як повідомляв Укрінформ, патріарх дипломатії засудив росію за використання формули Аррії для поширення брехні та виправдання агресії проти України.
Зустрічі за формулою Аррії є неформальними, їх організовує будь-який член Ради Безпеки ООН для обміну думками із залученням різних осіб. Формат названо на честь дипломата Дієго Аррії, який започаткував такі зустрічі у 1992 році як постпред Венесуели, що була тоді обраним членом Ради Безпеки ООН. Нині творець цього формату перебуває у вигнанні. Його країна, керована диктатором Мадурою, переслідує Аррію за демократичні переконання.
Повний текст інтерв’ю читайте тут.