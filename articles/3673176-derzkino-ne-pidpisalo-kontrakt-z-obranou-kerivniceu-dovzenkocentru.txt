Сторони не дійшли згоди щодо пунктів контракту, запропонованого Держкіно. Зокрема обрана керівниця Довженко-Центру Олена Гончарук проти комерціалізації установи.

Про це повідомляє кореспондент Укрінформу.

"Ми обговорили запропонований варіант контракту з керівницею Центру. На жаль, ми не дійшли згоди за певними умовами контракту", - зазначила перша заступниця голови Держкіно Юлія Шевчук.
Вона зазначила, надалі справа перейде в площину обговорення документа - Держкіно очікуватиме на побажання від Гончарук. За словами Шевчук, сторони не зійшлися у п'яти пунктах з усього документа, що "налічує 6-7 розділів", тому його прийдешнє підписання цілковито залежить від зауважень Гончарук.
"Ми будемо намагатися зробити це якомога швидше. Я не можу спрогнозувати, скільки часу пані Олена буде висловлювати свої пропозиції. Зі свого боку, ми відсьогодні одразу офіційно все надаємо. Пунктів (для узгодження - ред.) небагато - до 5-ти. Це не глобальний формат, коли ми повністю переписуємо контракт", - зазначила Шевчук.
Також посадовиця зауважила, що підготовка документа забрала багато часу, через що підписання контракту припало на останній день визначеного законом строку. За словами Шевчук, зрив процесу не стане на заваді укладенню договору з обраною керівницею Центру.

Водночас Гончарук сказала, що наразі є близько 25 пунктів, які вона має на меті редагувати. За її словами, критичним є те, що однією з умов контакту стало "внесення до реєстру нового статуту, який Держкіно затвердило без повідомлення Довженко-Центру". За її словами, він несе в собі загрозу змінити мету установи, змушуючи її до підприємницької діяльності.
"Комерційне підприємство означає, що державна підтримка буде знята. Але основна проблема в тому, що Центр протягом 28 років виконує гуманітарну місію зі збереження колекції. За новим статутом, Центр не буде зобов'язаний створювати суспільне благо, він реалізовуватиме суто комерційні проєкти", - підкреслила Гончарук.
Вона зауважила, що за невиконання цієї умови, відовідно до запропонованого контракту, її можуть звільнити протягом 15 днів. Також керівниця додала, що в документі замало пунктів щодо кіно або збереження кіноколекції, однак багато норм, що стосуються майна, надання його в оренду й укладення інвестиційних договорів.
"Також декі пункти контракту суперечать реалізації програми, яка презентувалася під час конкурсу", - підкреслила Гончарук.
У свою чергу адвокатка Довженко-Центру Олеся Крижанівська заявила, що запропонований контракт є "впровадженням у дію планів, які має Держкіно стосовно Довженко-Центру, що ніяк не пов'язані з кіно та архівом".
Наразі представники Довженко-Центру планують опрацювати запропонований документ та запропонувати свою редакцію Держкіно. Сторони переконані, що за успішного погодження, контракт буде підписано.
Як повідомляв Укрінформ, конкурс на посаду керівника Довженко-Центру було оголошено 21 грудня 2022 року. Прийом документів від претендентів тривав до 20 січня 2023 року. Олена Гончарук вперше очолила Довженко-Центр у квітні 2021 року. Втім 2 листопада 2022 року Держкіно відсторонило її від виконання обов’язків. Гончарук залишилася на посаді керівниці Музею кіно Довженко-Центру.
Фото: Володимир Тарасов