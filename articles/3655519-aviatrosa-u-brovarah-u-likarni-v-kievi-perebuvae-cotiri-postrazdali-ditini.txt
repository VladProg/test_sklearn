Наразі у лікарнях перебувають на стаціонарному лікуванні восьмеро постраждалих внаслідок авіакатастрофи у Броварах – чотири дитини (у Києві) і четверо дорослих (на Київщині).

Про це під час брифінгу у Медіацентрі Україна-Укрінформ повідомила речниця Національної поліції України (НПУ) Мар’яна Рева.
«Загалом відомо про 25 постраждалих осіб, 11 з них – діти. Наразі у опіковому центрі у Києві на стаціонарному лікуванні перебуває чотири дитини, їх стан – стабільно тяжкий. Сім дітей було відпущено додому. А у Броварській центральній райлікарні на стаціонарному лікуванні перебуває четверо дорослих. Їхній стан здоров’я – задовільний», - сказала вона.
Відповідаючи на питання, речниця уточнила, що інші 10 дорослих мають значно легші травми, і вони перебувають на амбулаторному лікуванні.
Представниця Нацполіції нагадала, що у Броварах пошуково-рятувальна операція завершилася ще у середу, і наразі залишки гелікоптера вивезли. Відповідні працівники будуть прибирати територію дитсадка, і уже місцева влада потурбується про те, щоб у майбутньому його відремонтувати, додала Рева.
Речниця НПУ зазначила, що експертизи у справі призначатимуть слідчі, залежно від того, скільки їх потребуватиме слідство, щоб отримати відповіді на найголовніші питання. За її словами, певні експертизи у цій справі вже були призначені.

«І я спеціально не зупинялася на версіях, бо розслідування проводить СБУ, і вчора вони у своєму офіційному повідомленні поінформували про версії, які наразі пропрацьовуються. Надалі міжвідомча слідча група буде працювати над цим, і уже у залежності від результатів експертиз слідчі зроблять висновки», - сказала Рева.
Відповідаючи на питання, представниця Нацполіції підтердила, що гвинтокрил, який розбився у Броварах – це був вертоліт SuperPuma.
Як повідомлялося, вранці 18 січня у Броварах поруч із дитсадком та житловим будинком упав гелікоптер ДСНС, на борту якого перебували 9 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
За останніми даними ДСНС, на місці падіння вертольота виявлено 14 загиблих осіб, серед них 1 дитина, та 10 осіб, які перебували на борту.
Прем’єр-міністр України Денис Шмигаль доручив створити спеціальну групу для розслідування всіх обставин трагедії. Потім уряд призначив Ігоря Клименка заступником міністра внутрішніх справ — головою Національної поліції України, і поклав на нього виконання обов’язків міністра внутрішніх справ.