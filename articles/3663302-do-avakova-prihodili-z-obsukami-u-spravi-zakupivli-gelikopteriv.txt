Працівники Державного бюро розслідувань проводили обшуки у ексміністра внутрішніх справ Арсена Авакова у справі закупівлі гелікоптерів у 2018 році.

Про це повідомило Укрінформу джерело у правоохоронних органах.
"Бюро проводить обшуки у Авакова у справі закупівлі гелікоптерів у 2018 році", – сказав поінформований співрозмовник.
Він додав, що на одному з таких закуплених гелікоптерів нещодавно загинуло керівництво МВС під час авіакатастрофи в Броварах на Київщині.
Сам Аваков у коментарі ЗМІ підтвердив, що Служба безпеки України та Державне бюро розслідувань провели в нього обшуки у справі щодо закупівлі французьких гелікоптерів Airbus.
"Закінчили обшук щодо аварії вертольота. Дивилися контракти Airbus 6-річної давнини. Певна річ – нічого. Контракти ж затверджувалися урядом і парламентом. Коректно вели, хоч і безглуздо. Формально відпрацювали версію", – зазначив він.
Як повідомлялося, вранці 18 січня 2023 року в Броварах Київської області впав гвинтокрил ДСНС. Унаслідок катастрофи загинуло вище керівництво Міністерства внутрішніх справ: глава МВС Денис Монастирський, його перший заступник Євгеній Єнін та державний секретар МВС Юрій Лубкович. Загалом загинуло 14 осіб, в тому числі дитина. Гелікоптер, що впав, був переданий Україні Францією у серпні 2020 року.
СБУ розглядає кілька основних версій трагедії: порушення правил польоту (помилка пілота); технічна несправність гелікоптера; диверсія.
Угоду між урядами України та Франції щодо офіційної підтримки у створенні єдиної системи авіаційної безпеки та цивільного захисту загальною вартістю 552 млн євро було підписано у травні 2018 року в Парижі. Згідно з її умовами, Франція мала поставити в Україну спочатку 37 гвинтокрилів компанії Airbus, а потім ще 18 машин.
Повідомлялося, що деякі з цих вертольотів уже були у користуванні.