Двом українським захисникам встановлять високотехнологічні біонічні протези від Open Bionics.

Про це повідомляє Міністерство охорони здоров'я, передає Укрінформ.

"Андрій Гідзун та Віталій Іващук — перші українські пацієнти, яким встановлять високотехнологічні біонічні протези від Open Bionics. Обоє вони мали мінно-вибухові травми рук, внаслідок чого кінцівки було ампутовано. Андрій потрапив до лікарні ще у квітні 2022, Віталій — у червні. Захисники України отримають надсучасні біонічні протези верхніх кінцівок Hero Arms від провідного британського виробника Open Bionics", - йдеться у повідомленні.

В МОЗ зазначили, що це стало можливим завдяки стратегічному партнерству між Mastercard та Superhumans. Партнери також організували навчання для трьох українських інженерів-протезистів на базі Open Bionics.

Hero Arms виробляються індивідуально, тож перш ніж встановлювати протези, пацієнту потрібні вимірювання, тестування тощо. Для проходження цих процедур військові разом із інженерами, а також командами Superhumans і Open Bionics вирушили до Мюнхена, де українські захисники мали змогу протестувати біонічні протези.

Свої персональні протези хлопці отримають уже протягом кількох тижнів. Згодом, після початку повноцінної роботи клініки Superhumans у Львові, всі етапи протезування будуть виконуватися в Україні.

Hero Arms – біонічні протези верхніх кінцівок, відомі у світі завдяки високій функціональності та яскравому дизайну. Легкий та універсальний протез має групу світлових, звукових та вібраційних сигналів, які надають користувачам зворотній зв'язок про стан їхньої біонічної руки.
Superhumans – сучасна клініка протезування, реконструкції та реабілітації, що незабаром відкриється у Львові. Наразі лікарня завершує устаткування медичних корпусів. Послуги Superhumans будуть безоплатними для постраждалих від війни, лікарня фінансується донорами та партнерами.
Фото: МОЗ, Фейсбук