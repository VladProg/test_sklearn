Номінована на «Оскар» стрічка Сімона Леренґа Вільмонта «Будинок зі скалок», створена за участю України, вийде в український прокат 9 березня.

Про це повідомляє пресслужба Державного агентства питань кіно у Фейсбуці, передає Укрінформ.

«Будинок зі скалок» – цього року єдиний фільм, номінований на премію «Оскар», де серед країн-виробників є Україна. Це відбулось у час, коли Україна якнайбільше потребує підтримки світу. Режисерська камера чутливо, з максимальною уважністю та обережністю, схоплює історії дітей з притулку прифронтового міста. Ми бачимо різні моменти їхнього життя, як трагічні, так і радісні; як моменти непростого внутрішнього вибору, так і моменти сповнені людською теплотою та безмежною любов’ю. Це справді той кінодосвід, який вартий уваги українського глядача», - зазначили співпродюсерки фільму Дар’я Бассель та Віка Хоменко.




Зазначається, що картина розповідає історію дитячого будинку у нині окупованому Лисичанську. Героями фільму стали діти, позбавлені батьківського піклування. У притулку вони очікують на вирішення своєї долі: повернення до старої домівки або ж переїзду до нової. Водночас самовіддані соцпрацівниці дарують дітям моменти радості та спокою і повертають у вже майже втрачене дитинство.






Як зазначають у відомстві, стрічку створено за підтримки Держкіно в копродукції Швеції, Фінляндії, Данії та України. Українськими співпродюсерками фільму стали Дар’я Бассель та Віка Хоменко, а лінійним продюсером та другим режисером – Азад Сафаров.




«A House Made of Splinters» – другий фільм в історії незалежної України, який отримав номінацію на «Оскар». Стрічка змагатиметься у номінації «Найкращий документальний повнометражний фільм». Переможців премії «Оскар» оголосять 12 березня.




Як повідомлялося, фільм "Будинок зі скалок" у березні виборов дві нагороди на Міжнародному кінофестивалі у Салоніках - "Золотий Олександр" як найкращий документальний фільм і нагороду FIPRESCI Award.