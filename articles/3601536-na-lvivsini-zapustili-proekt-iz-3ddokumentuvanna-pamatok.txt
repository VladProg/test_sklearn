Міжнародний альянс захисту культурної спадщини в зоні конфліктів (ALIPH) зібрав на збереження української культурної спадщини $5 млн та реалізував перший проєкт із 3D-документування пам'яток Львівщини.

Про це повідомила керівник ALIPH Александра Фібіг під час міжнародної науково-практичної конференції "Культурна спадщина в умовах війни: захист, збереження та реставрація", передає кореспондент Укрінформу.

"Відповідно до зростаючих потреб ми збільшили й пакет допомоги для України, спрямований на захист культурної спадщини, що наразі склав $5 млн", - зазначила Фібіг.
Вона повідомила, що за останні кілька місяців організація придбала для понад 160 українських музеїв, бібліотек та архівів спецобладнання для сховищ, зокрема полиці, шафи, контейнери. Також було закуплено металеві ящики й пакувальні матеріали, засоби протипожежного захисту, генератори, осушувачі повітря й матеріали для захисту дверей і вікон.
За словами очільниці, ALIPH надає фінансову допомогу й фахівцям у галузі охорони спадщини.
"Наша організація вже підтримала в Україні понад 300 фахівців культурних інституцій, 2/3 з яких жінки", - наголосила Фібіг.
Крім того, за її словами, альянс профінансував придбання 4 мобільних лабораторій для консервації об'єктів культурної спадщини, а також оновлення 10 сховищ для основної колекції, евакуйованої з місць бойових дій, з метою забезпечення зберігання у зимовий період.
Керівник ALIPH поінформувала, що спільно з українським оператором Skeiron реалізовано проєкт із 3D-документування та фотограмметрії 10 історичних пам'яток Львівщини, розташованих у зоні ризику ураження армією рф, для консервації. Подібні проєкти підтримують і в інших регіонах України, зауважила вона.
ALIPH є глобальним фондом, що опікується захистом культурної спадщини у конфліктних та постконфліктних зонах. Організація підтримує проєкти та надзвичайні заходи через відкриті конкурси, які впроваджуються місцевими організаціями та культурними установами, спрямованими на захист або відновлення бібліотек, музеїв чи архівів.