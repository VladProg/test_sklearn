Американському актору Алеку Болдвіну було офіційно висунуто звинувачення у ненавмисному вбивстві після загибелі на зйомках фільму «Раст» (Rust) операторки українського походження Галини Гатчінс.

Про це заявила прокуратура округу Санта-Фе (Нью-Мексико, США), передає Укрінформ із посиланням на CNN.
Звинувачення проти Болдвіна та відповідальної за зброю Ханни Гутьєррес-Рід включають два пункти у ненавмисному вбивстві, повідомили в офісі прокуратури.
Болдвіну та Гутьєррес-Рід висунуто по два пункти звинувачення в ненавмисному вбивстві, щоб присяжні могли вирішити, який конкретний пункт може бути більш доцільним, сказала окружний прокурор Мері Кармак-Олтвіс.
Якщо їх визнають винними, «вони будуть засуджені лише за одним пунктом», додала вона.
У будь-якому випадку обвинувальний вирок карається тюремним ув'язненням на строк до 18 місяців і штрафом до $5000 доларів, заявили прокурори. Однак той факт, що у справі фігурує вогнепальна зброя, може збільшити термін ув'язнення до п'яти років.
«Звинувачення у недбалому використанні смертоносної зброї також були висунуті проти помічника режисера «Іржі» Девіда Холлза, який … уклав угоду про визнання провини, яка очікує на затвердження», — йдеться в заяві. Умови передбачають умовне покарання та шість місяців випробувального терміну.
Як повідомлялося, інцидент стався у жовтні 2021-го року, коли Болдвін вправлявся у діставанні пістолета. Пізніше продюсери фільму були оштрафовані та різко розкритиковані владою за недотримання правил безпеки.
Згідно із заявою Департаменту довкілля Нью-Мексико, творці стрічки " Іржа" (Rust) продемонстрували "явну байдужість до ймовірних небезпек, пов'язаних із використанням вогнепальної зброї на знімальному майданчику". Агентство наклало на Rust Movie Productions максимальний штраф у розмірі 136 793 долари. Пізніше продюсери фільму оскаржили офіційний звіт, заявивши, що компанія "виконала всі відповідні протоколи безпеки". Поліція також оприлюднила кадри зі знімального майданчика, включно з наслідками смертельної стрілянини.
На початку жовтня стало відомо, що Алек Болдвін досяг мирової угоди з сім'єю української операторки Галини Гатчінс.
Офіс шерифа округу Санта-Фе оголосив наприкінці жовтня про завершення розслідування. Справу передали місцевій окружній прокурорці Мері Кармак-Олтвіс.