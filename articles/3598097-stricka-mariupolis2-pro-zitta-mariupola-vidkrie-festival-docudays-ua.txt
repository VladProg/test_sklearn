Українська прем’єра кінострічки «Маріуполіс-2» литовського режисера Мантаса Кведаравічюса, убитого російськими військовими, відбудеться на фестивалі Docudays UA 11 листопада, а 17 листопада картина вийде в українських кінотеатрах.

Про це Укрінформу розповіли в компанії «Артхаус Трафік».
Як зазначається, представлено офіційний український тизер картини, у якій задокументовано події березня 2022 року в Маріуполі.
З початком повномасштабного вторгнення литовський режисер повертається в Маріуполь, де шість років тому зняв перший фільм. Він хоче продовжити фіксувати життя міста під загрозою війни. Вдалині тривають бої за «Азовсталь», видніється Маріупольський драмтеатр, позначений як місце схованки дітей. Цей фільм створений із врятованих фрагментів відео, знятих Кведаравічюсом, якого наприкінці березня 2022 року взяли в полон і вбили російські військові.
Знятий режисером матеріал зберегла його наречена, українка Ганна Білоброва, яка перебувала в Маріуполі разом із ним. Вона змогла вивезти відео до Литви, де змонтувала фільм разом із Дунею Сичовою — монтажеркою першої частини «Маріуполіса».
Світова прем’єра відбулася в позаконкурсній секції «Спеціальний показ» 75-го Каннського кінофестивалю, де стрічка отримала Спеціальний приз журі «Золоте око».
Українська прем’єра фільму «Маріуполіс 2» відбудеться 11 листопада — він відкриє Міжнародний фестиваль документального кіно про права людини Docudays UA.
На екрани українських кінотеатрів стрічка «Маріуполіс 2» вийде 17 листопада.