Визначено переможців Всеукраїнського літературного конкурсу імені Олени Теліги та Олега Ольжича "Тільки тим дана перемога, хто у болі сміятись зміг!" у чотирьох номінаціях.

Про це повідомляє пресслужба Державного комітету телебачення і радіомовлення у Фейсбуці, передає Укрінформ.
"Традиційно найбільше робіт - цього разу 177 - було подано у номінації "Художні твори". Тут змагалися прозові та поетичні твори про події та учасників національно-визвольного руху; про волонтерів, добровольців, військовослужбовців, капеланів, медпрацівників, журналістів, які брали або беруть участь у російсько-українській війні", - зазначають у Держкомтелерадіо.
Згідно з повідомленням, у цій номінації переміг "Декалог" Андрія Кириченка, друге місце посіла Вероніка Пірко з новелою "Михасик", а третє - Олена Гурченкова з оповіданням "Вільним птахом".
Водночас найкращим документально-публіцистичним твором став "Ми ще прийдемо у ваше життя" Володимира Борисова. Друге та третє місце посіли Анастасія Буряк з роботою "Шкіц-реквієм нетлінній пам’яті героя АТО-ООС Володимира Анатолійовича Шеляга" та Людмила Козаченко з твором "Волонтер від Бога".
У номінації "Дослідження на основі архівних джерел, відкриття невідомих історичних фактів про діяльність УВО, ОУН, УПА" перше місце посів Андрій Дниш з працею "Фотій Мелешко та його драматичний етюд «Трьома шляхами". Друге місце посіла Валентина Єгорова, написавши "Волинь - твердиня українського духу", а третє - А.М. Лекар з роботою "Семен Заболотний - борець за українську державність на Балтщині в добу Української революції".
Відомство зазначає, що у "Перекладі поезій Теліги й Ольжича іноземними мовами" та у "Буктрейлерах" журі вирішило обмежитися заохочувальними відзнаками без зазначення переможців.
Голова конкурсоного журі професор Юрій Ковалів наголосив, що у всіх 283 роботах, поданих на конкурс, "сконцентровано квінтесенцію волі нації, людського життя на межі, в напружених випробуваннях і стражданнях, означено віру в історичну справедливість".
Згідно з повідомленням, цьогоріч за кількістю робіт лідирувала Полтавська область: звідти надійшло 34 твори. Водночас по 24 твори надіслали учасники з Дніпропетровської, Київської та Одеської областей. Загалом, відзначили в Держкомтелерадіо, географія конкурсантів охоплювала всі регіони України, включно з Луганською, Донецькою, Херсонською областями.
Всеукраїнський літературний конкурс імені Олени Теліги та Олега Ольжича «Тільки тим дана перемога, хто у болі сміятись зміг!» заснували Організація українських націоналістів та Жіноче товариство імені Ольги Басараб та Олени Теліги. Метою конкурсу є утвердження історичної пам’яті українського народу, його національної свідомості, формування та поширення духовних цінностей та пріоритетів – патріотизму, відданості справі державотворення, вшанування учасників українських національно-визвольних змагань ХХ-ХХІ століть.