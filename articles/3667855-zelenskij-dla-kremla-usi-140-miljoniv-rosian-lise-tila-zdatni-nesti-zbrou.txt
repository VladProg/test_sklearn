Для кремля усі громадяни росії, окрім власних родичів і гаманців представників російської влади, є лише тілами, які здатні нести зброю, тримати інших у покорі чи самими бути в покорі.

Про це заявив Президент Володимир Зеленський під час виступу на спеціальному засіданні Європейського парламенту, повідомляє кореспондент Укрінформу.

Відео: Офіс Президента
“Ця тотальна війна зараз, яка була розв’язана росією, вона не лише за територію в тій або іншій частині Європи. Її загроза лише в тому, що є диктатор із шаленими запасами радянської зброї та підпиткою зброєю від інших диктатур, зокрема від іранського режиму. Щоб бути здатним вести цю війну, кремль абсолютно цинічно, послідовно, крок за кроком, рік за роком знищував те, що ми бачимо в основі нашої з вами Європи — священна цінність людського життя була повністю знищена в росії, там для влади ніхто не має значення, окрім тих, хто всередині кремлівських стін, їхніх рідних та гаманців. Усі інші для кремля, усі 140 млн громадян - лише тіла, здатні нести зброю, зброю в Україну, зброю на полі бою, тримати інших у покорі або самим бути в покорі”, - підкреслив глава держави.
Зеленський зазначив, що у росії зараз діє верховенство насильства і покірності замість права.
“російський режим не лише ненавидить будь-що, будь-яку соціальність і будь-яке різноманіття, а свідомо інвестує у ксенофобію та намагається зробити частиною нормальності на нашому континенті все те нелюдське, що було в 1930-1940-х роках, але чи це навічно? І це питання для всіх нас. Відповідь: ні. Європа, ми захищаємось від найбільш антиєвропейської сили сучасного світу, ми захищаємось, ми - українці на полі бою разом з вами”, - наголосив Президент.
Він подякував Європі, сотням європейських міст і містечок, “хто підтримав Україну в цій історичній боротьбі”.
Зеленський наголосив, що лише перемога України з партнерами гарантуватиме кожну з наших європейських цінностей.
Як повідомлялося, Президент Володимир Зеленський у четвер перебуває з візитом у Брюсселі.
Напередодні, 8 лютого, глава української держави відвідав Велику Британію, де зустрівся з Королем Чарльзом III і Прем’єр-міністром Ріші Сунаком, а також з українськими військовослужбовцями, які проходять там навчання.
Увечері він прибув до Парижа, де зустрівся з Президентом Франції Еммануелем Макроном та Федеральним канцлером Німеччини Олафом Шольцом.
Фото: European Union