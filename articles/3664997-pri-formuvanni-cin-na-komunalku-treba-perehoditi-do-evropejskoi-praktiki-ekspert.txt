Україні потрібно переходити до європейської практики формування цін на комунальні послуги, адже нинішня модель обтяжує держбюджет та створює корупційні ризики.

Як передає Укрінформ, таку думку висловив Директор центру дослідження енергетики Олександр Харченко під час брифінгу в Медіацентрі Україна-Укрінформ.
«Я не очікую підвищення тарифів для населення найближчим часом, щонайменше через велику кількість політичних обставин. Хоча я вважаю, що нам треба якомога швидше забувати про пільгові тарифи для населення не тільки в електриці, але в тепло- та водопостачанні, бо це все радянщина. Колись на цьому будувались великі корупційні схеми. Нам треба переходити до європейської практики, коли у нас будуть чесні ринкові ціни, конкурентна ситуація і одночасно адресна цільова субсидія для тих, хто потребує цієї субсидії», – зазначив експерт.
За його словами, наразі Україна не має альтернативи, як рухатись по траєкторії реальної ринкової реформи в напрямку формування тарифів на комунальні послуги за європейськими стандартами. При цьому слід запровадити пільги для громадян, у яких більше 10% загального доходу родини буде припадати на комунальні виплати.
«Нинішні ціни на електроенергію не мають відношення до реальної ринкової ціни, тому існуюча модель породжує тиск на бюджет. Водночас низькі тарифи, ПСО (покладання спеціальних обов’язків), яких у нас дуже багато на різних державних підприємствах, створюють фантастичну можливість для корупції та прекрасне середовище для неефективності», – вважає Харченко.
Як повідомлялося, у жовтні 2022 року уряд схвалив постанову, яка передбачає продовження дії спеціальних обов’язків на учасників ринку електроенергії. Це означає, що пільгові ціни на електроенергію для побутових споживачів зберігатимуться протягом опалювального сезону до 31 березня 2023 року.