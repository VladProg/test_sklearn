Папа Римський Франциск вперше зустрівся з делегацією Всеукраїнської Ради Церков і релігійних організацій.

Як передає Укрінформ, про це повідомляє Vatican News.
За словами понтифіка, він сьогодні провів зустріч з провідниками різних віровизнань, які є в Україні.

«Нехай же в наших думках і наших молитвах не забракне згадки про багатостраждальну Україну», – сказав Папа Франциск.

«Сьогодні вранці я мав зустріч з провідниками різних віровизнань, які є в Україні, всі згуртовані, й вони розповіли мені про біль цього народу. Ніколи не забуваймо, кожного дня, молитися за остаточний мир в Україні», - додав Папа.
Своєю чергою, Митрополит Епіфаній у Твіттері також розповів, що попросив понтифіка продовжити молитву за нашу країну.

«Як ВРЦіРО ми справді зібрані разом подібно до дітей, що збираються звідусіль, коли хворіє мати. Таку аналогію вжив Папа Франциск під час нашої зустрічі сьогодні ранком. Ми є різні, але наша Мати - Україна. Просили Папу продовжити молитву про Україну і боротьбу за правду», - написав предстоятель ПЦУ.
Як повідомляв Укрінформ, група дітей з України, що проводять канікули в дієцезії Теджіано-Полікастро на півдні Італії, побувала на загальній аудієнції з Папою Франциском.
Фото: Твіттер/Митрополит Епіфаній