Станом на ранок 17 лютого дефіцит в енергосистемі України відсутній уже тиждень, відповідно обсяги імпорту незначні.

Як передає Укрінформ, про це повідомляє НЕК «Укренерго» у Фейсбуці.
«Споживання на рівні робочого дня, але дещо нижче, ніж у четвер. Дефіцит потужності в енергосистемі відсутній упродовж всього робочого тижня і наразі не прогнозується. Електростанції виробляють достатньо електроенергії для покриття наявного споживання», – йдеться у повідомленні.
Зазначається, що працюють всі види електростанцій в енергосистемі. Переважно у денні години активно працюють електростанції з відновлюваних джерел енергії. Імпорт електроенергії незначний в результаті стабілізації електропостачання в країні.
Через відсутність дефіциту потужності ліміти споживання до областей на сьогодні не доводились. Але при зростанні споживання можливе застосування відключень. Заміри фактичного споживання проводяться відповідно до графіка у м. Київ та у Чернівецькій області. Зокрема, через мережеві обмеження вчора споживання обмежувалось у м. Києві, Київській та Житомирській областях.
Водночас в Одесі через пошкоджену інфраструктуру все ще є мережеві обмеження. Через збільшення активності бізнесу споживання в Одесі зростає. Для уникнення перевантаження обладнання застосовуються графіки погодинних відключень.
"Ремонтні бригади «Укренерго» працюють безперервно над усуненням мережевих обмежень на Одещині, які викликані значними пошкодженнями основного обладнання підстанцій, які неодноразово були атаковані ракетами та дронами росіян. Також тривають аварійно-відновлювальні роботи на всіх інших пошкоджених об’єктах магістральних мереж «Укренерго» для усунення мережевих обмежень, передачі необхідного обсягу електроенергії від генерації до споживачів та підвищення надійності живлення», – додали в компанії.
Як повідомлялося, ситуація в енергосистемі України не є абсолютно стабільною, але загрози виникнення дефіциту саме через проведення планових ремонтних робіт немає.