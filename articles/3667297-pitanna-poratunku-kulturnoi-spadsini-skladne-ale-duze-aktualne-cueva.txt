Питання порятунку культурної спадщини в умовах повномасштабного вторгнення рф набуло особливого значення, хоч і є складним для розв'язання.

Про це заявила заступниця міністра культури та інформаційної політики Катерина Чуєва на Міжнародному форумі з безпеки культурної спадщини «Війна в Україні. Битва за культуру», повідомляє кореспондент Укрінформу.
«Ми маємо захищати культурну спадщину не тільки тут і зараз, а долати паралельно наслідки тих десятиліть, коли фактично питання спадщини знімалося з порядку денного, не було присутнім у державних політиках України. Це велика проблема… Сподіваюся, що ми класифікуємо наші завдання на найближче майбутнє, зробимо відповідні висновки», - сказала Чуєва.
За її словами, нині для кожного фахівця у сфері ця тема є складною, але важливою. Без них, а також без допомоги партнерів процес порятунку, захисту та стабілізації ситуації із культурними цінностями та культурною спадщиною були б нереальним. «Без включення активістів, посадовців досягти тих результатів, які маємо станом на зараз, було б неможливо, тому що втрати були б набагато більшими», - підкреслила заступниця глави МКІП.
Вона відзначила, що покладає великі сподівання на цей форум як на майданчик для спілкування фахівців.
«Ми багато працювали, але мало говорили між собою. І це також є певною проблемою, адже всі перевантажені, тут, усередині країни. Особливо ті, хто ближче до лінії фронту, їм дуже важко виділяти час на роздуми про майбутнє, на стратегії, на ті речі, які не стосуються ситуації саме тут і зараз. Цей форум – перший захід із цілої низки, який ми можемо провести, щоб дозволити собі виділяти цей час та більше спілкуватися один з одним», - сказала Чуєва.
Штаб порятунку спадщини спільно Національним музеєм Революції Гідності та низкою партнерів проводить Міжнародний форум з безпеки культурної спадщини. Серед партнерів заходу - Міністерство культури та інформаційної політики. Учасниками є представники музейних, архівних та бібліотечних інституцій, ЗСУ, допомогових ініціатив у сфері культури, міжнародних організацій, громадських та урядових ініціатив із допомоги українській культурі.
Як повідомлялося, раніше міністр культури та інформаційної політики Олександр Ткаченко заявив, що близько 1500 об’єктів культурної спадщини та культурної інфраструктури були пошкоджені або зруйновані внаслідок повномасштабного вторгнення рф.
Фото: Maidan Museum