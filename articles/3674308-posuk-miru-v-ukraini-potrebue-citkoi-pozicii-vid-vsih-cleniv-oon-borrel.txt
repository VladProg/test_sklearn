Російська агресія проти України є глобальною проблемою, яка має глобальні наслідки, тож вона має знайти чітку відповідь від всіх членів міжнародного співтовариства з чітким дотриманням принципів міжнародного права та Хартії ООН.

Про це сьогодні у Нью-Йорку під час виступу на Раді Безпеки ООН наголосив високий представник ЄС Жозеп Боррель, повідомляє кореспондент Укрінформу.
Повний відеозапис виступу Високого представника ЄС оприлюднений на мультимедійному порталі ЄС.

«Виповнився рік війни проти України, яка має глобальні наслідки. Як я зауважив вчора на Генеральній Асамблеї, ця війна була і залишається чітким прикладом агресії у порушення Хартії ООН. Це не «європейське питання», це не про «Захід проти росії». Це про образ того світу, в якому ми хочемо жити. Це про світ, де ніхто не буде у безпеці, де протиправне використання сили буде якимось чином вважатися за норму. Саме тому міжнародне право має дотримуватися всюди для захисту всіх від «силових» політиків, від шантажу та військових атак», - сказав Боррель.
Він чітко визначив ціль міжнародного співтовариства у цьому сенсі: агресія має зазнати невдачі, міжнародне право має перемогти.
Боррель зауважив, що багато людей мріють про мир, але важливо відповісти на запитання – яким має бути цей мир, і яким чином можливо його досягти?
«Так, нам потрібен мир, і народ України заслуговує на мир. Але не на будь-який мир. Нам потрібен справедливий та тривалий мир у відповідності до Хартії ООН. Перший та очевидний крок до миру в тому, щоб агресор зупинив свої атаки та вивів свої сили з України. До цього моменту, Європейський Союз буде продовжувати надавати Україні всю підтримку, якої вона потребує для захисту власного населення. І ми будемо робити це так довго, як це буде необхідним», - наголосив високий представник ЄС.
Він зауважив, що така допомога для України та пошук шляхів до миру не суперечать одне одному, вони йдуть поряд та доповнюють одне одного.
«Ми розраховуємо, що всі члени Об’єднаних Націй продемонструють підтримку цих принципів в Україні та будь-де. Це той момент, коли країни мають висловити свою позицію, яка буде врахована», - додав Боррель.
Як повідомлялося, Генеральна Асамблея ООН проведе голосування по проєкту резолюції, в якому наголошується на необхідності якнайшвидшого досягнення всеосяжного, справедливого і стійкого миру в Україні.