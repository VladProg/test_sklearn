Міністерство закордонних справ України у партнерстві з МЗС Естонії, Міністерством культури та інформаційної політики та Європейською службою зовнішньополітичної діяльності запускають новий креативний інструмент з протидії дезінформації – ініціативу «Nations Against Disinformation».

Як передає Укрінформ з посиланням на пресслужбу МЗС, ініціатива спрямована на підвищення рівня обізнаності про небезпеку дезінформації та її серйозні негативні наслідки для суспільств.
У рамках ініціативи партнери планують спільні міжнародні кампанії, проведення заходів, конференцій, вебінарів і майстер-класів для обміну найкращими практиками протидії дезінформації.
«Україна має унікальний досвід у протидії дезінформації, сформований роками боротьби з російською пропагандою. Ми вже сьогодні виступаємо глобальним лідером у цій сфері, об’єднуємо держави та організації в протидії дезінформації, яка загрожує життю та безпеці мільйонів людей. Ініціатива «Nations Against Disinformation» об’єднала низку партнерів-однодумців саме з такою метою і відкрита для всіх, хто прагне захистити спільний інформаційний простір, просувати медіаграмотність та критичне мислення», - заявив міністр закордонних справ України Дмитро Кулеба.
Голова Представництва Європейського Союзу в Україні Матті Маасікас, коментуючи ініціативу, зауважив, що ЄС визнає дезінформацію одним з найбільших викликів для Європи, що вимагає скоординованої відповіді від усіх країн-членів ЄС, онлайн-платформ, ЗМІ та наших міжнародних партнерів.
«Ця ініціатива є чудовим прикладом об'єднання зусиль і співпраці між країнами, урядами та неурядовими організаціями. Таким чином ми підкреслюємо цінність єдності перед обличчям глобальної загрози», – зазначив посол ЄС.
Проєкт співфінансується Європейським Союзом та Національним Демократичним Інститутом.
Ключові цілі та принципи партнерства в рамках ініціативи представлені на вебсайті кампанії.
Як повідомлялося, саміт Україна-ЄС відбудеться 3 лютого.