Незалежна медійна рада закликала українські та іноземні медіа бойкотувати Олімпійські ігри 2024 року, якщо до них будуть допущені представники росії та білорусі.

Заява оприлюднена на сайті організації, передає Укрінформ.

«Якщо російські та білоруські спортсмени ... будуть допущені на змагання, ми закликаємо українські та іноземні медіа повністю бойкотувати Олімпійські ігри — 2024 на своїх ресурсах», - зазначають у НМР.
У зверненні наголошується, що росія використовує спортивні змагання як ідеологічну зброю у своїй гібридній агресії для поширення пропагандистських наративів та приховування злочинів російської армії, білорусь же як співучасниця воєнної агресії проти України також є відповідальною за злочини проти людяності на території України.
«Допуск громадян цих держав до участі в Олімпійських іграх 2024 року стане актом «умиротворення агресора» та нехтуванням пам’яті тисяч невинно вбитих українців», - наголошують у НМР.
При цьому наголошується, що під російськими снарядами гинуть українські спортсмени. Зокрема, 14 січня внаслідок ракетного удару по Дніпру загинули майстер спорту з акробатики Анастасія Ігнатенко, а також майстер спорту з боксу тренер Михайло Кореновський. Унаслідок агресії рф постраждало 320 спортивних об’єктів в Україні, 87 з яких зруйновані повністю або частково.
«Закликаємо журналістів усього світу до солідарності в поверненні МОК до засадничих принципів олімпійського руху, що покликаний «підтримати встановлення мирного суспільства, яке зацікавлене в збереженні людської гідності», - йдеться у заяві.
Незалежна медійна рада – це громадський консультативний та експертний орган, який покликаний просувати високі професійні стандарти журналістики та саморегулювання в українському медіасекторі шляхом надання фахових висновків, коментарів та рекомендацій, що базуються на міжнародних стандартах, національному законодавстві та етичних стандартах професійної журналістики.
Як повідомлялося, 25 січня Міжнародний олімпійський комітет заявив, що російські та білоруські спортсмени після азійської кваліфікації зможуть брати участь в Олімпійських іграх — 2024 в Парижі. Позиція МОК зазнала критики з боку української влади, а також міжнародних партнерів. Зокрема, країни Балтії та Польща, а також представники олімпійських комітетів Норвегії, Швеції, Ісландії, Фінляндії та Данії офіційно звернулися до МОК із закликом не допускати на Олімпіаду представників країни-агресора та її союзника.