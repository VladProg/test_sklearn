Президент України Володимир Зеленський анонсував на неділю, 5 лютого, черговий юридичний крок на виконання санкційних рішень Ради національної безпеки та оборони.


Про це він сказав у своєму зверненні, передає Укрінформ.

Відео: Офіс Президента

«Сьогодні ж я підписав відповідні документи, щоб зробити черговий крок для захисту та очищення нашої держави від тих, хто на боці агресора.
Є подання від Служби безпеки щодо осіб, у яких зафіксована наявність російського громадянства. Завтра ж буде зроблений іще один юридичний крок на виконання санкційних рішень РНБО», - сказав Зеленський.

За його словами, нині влада працює для того, щоб синхронізувати наші санкційні рішення з юрисдикціями партнерів. «Вороги вільного світу не мають права користуватися вільним світом заради своїх інтересів», - наголосив Глава держави.

Як повідомляв Укрінформ, наша країна веде активну санкційну політику щодо росіян, міжнародні партнери - на боці України. Зокрема, Євросоюз планує ухвалити 10-й пакет санкції проти росії.
Фото: ОП