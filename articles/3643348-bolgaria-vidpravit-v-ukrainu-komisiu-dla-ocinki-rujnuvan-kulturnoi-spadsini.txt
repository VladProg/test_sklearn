Україна та Болгарія посилюють культурне співробітництво. Зокрема, Болгарія направить до України комісію для оцінки руйнувань та захисту культурної спадщини.

Про це йшлося під час онлайн-зустрічі міністра культури та інформаційної політики України Олександра Ткаченка з міністром культури Болгарії Велиславом Мінековим, передає Укрінформ.
Сторони домовились про направлення в Україну спеціальної комісії з Болгарії щодо оцінки руйнувань та захисту культурної спадщини, в складі якої, окрім спеціалістів з великим досвідом, буде і сам міністр культури.
«Ні обстріли, ні тривоги не зупиняють наш постійний діалог з партнерами. Болгарія допомагає нам в збереженні культурної спадщини, надала нам пакувальні матеріали для транспортування предметів мистецтва. Сьогодні ми обговорили й те, як можна запобігти міжнародному трафіку вкрадених росіянами в Україні предметів мистецтва. Дякую колегам з Болгарії за постійну допомогу та готовність приїхати до нас», – розповів Ткаченко.
Український міністр також наголосив, що сфера культури потребує генераторів, особливо у зимовий період. Допомоги потребують й митці, які попри все працюють в Україні. Йшлося також про необхідність промоції української культури в Болгарії та встановлення тісних зв'язків між культурними інституціями двох країн.
Як повідомлялося раніше, понад тисяча об'єктів культурної сфери в Україні були зруйновані під час розв'язаної росією війни.