У Міністерстві розвитку громад, територій та інфраструктури заявили, що зацікавлені в неупередженому розслідуванні справи про розкрадання посадовцями Адміністрації морських портів понад 90 мільйонів гривень і сприятимуть слідству для встановлення реальної картини вчинення можливого правопорушення.




Як передає Укрінформ, про це Мінінфраструктури повідомляє у Телеграмі.



«Сьогодні Служба безпеки України повідомила про викриття посадовців Адміністрації морських портів України на розкраданні понад 90 млн грн», – ідеться у повідомленні.



Згідно з повідомленням, СБУ викрила масштабну корупцію в Южненській філії Державного підприємства «Адміністрація морських портів України», до якої причетні керівник філії держустанови у 2017-2018 роках і двоє його підлеглих.



«Міністерство розвитку громад, територій та інфраструктури зацікавлено в неупередженому розслідуванні та готове сприяти слідству для встановлення реальної картини вчинення можливого правопорушення», - заявили у міністерстві.



Як повідомляв Укрінформ, сьогодні керівнику Южненської філії держпідприємства «Адміністрація морських портів України» та двом його підлеглим оголосили підозру щодо розкрадання понад 90 млн грн держпідприємства. Вирішується питання про обрання їм запобіжного заходу.