Президент Володимир Зеленський доручив Прем'єр-міністру Денису Шмигалю опрацювати питання щодо можливого присвоєння звання Героя України чотирьом українським бійцям, які загинули 25 грудня 2022 року на кордоні з Брянською областю в ході чергового бойового виходу.

Про це йдеться у відповіді на відповідну петицію №22/174768-еп, яка набрала необхідні для розгляду 25 тисяч підписів, повідомляє Укрінформ.
"Ураховуючи встановлений порядок представлення до присвоєння звання Герой України, з метою вирішення порушеного питання я звернувся до Прем'єр-міністра України Д.Шмигаля з проханням комплексно його опрацювати і про результати поінформувати мене та автора петиції", - зазначив Президент.
Він нагадав, що подання про присвоєння звання Герой України вносять Президентові Верховна Рада, Кабінет Міністрів, Конституційний Суд, Верховний Суд, Вищий господарський суд, Генеральна прокуратура, міністерства та інші центральні органи виконавчої влади, Верховна Рада та Рада міністрів Автономної Республіки Крим, обласні, Київська та Севастопольська міські державні адміністрації, а також Комісія державних нагород та геральдики при Президентові України.
Зеленський пояснив, що органи, яким надано право представляти до присвоєння звання Герой України, надсилають на ім'я Президента подання про присвоєння звання Герой України та нагородний лист установленого зразка, у вказуючи конкретні заслуги особи, що стали підставою для порушення клопотання про присвоєння звання Герой України.
"Ціную внесок кожного, хто захищає державний суверенітет і територіальну цілісність України. Водночас згідно з Конституцією України органи державної влади та органи місцевого самоврядування, їх посадові особи зобов'язані діяти лише на підставі, в межах повноважень та у спосіб, що передбачені Конституцією і законами України", - підкреслив глава держави.
Як повідомлялося, наприкінці грудня минулого року стало відомо по загибель чотирьох українських воїнів на території брянської області рф.