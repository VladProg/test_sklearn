Найбільша у світі тайванська компанія TSMC з виробництва напівпровідників розпочала масове виробництво передових мікросхем на підприємстві у південній частині Тайваню.

Як передає Укрінформ, про це повідомляє NHK.
У місті Тайнань відбулася церемонія з нагоди започаткування масового виробництва 3-нанометрових чипів. Водночас компанія оголосила про плани збільшення виробничої потужності.
Компанія TSMC також проводить будівництво підприємства в американському штаті Аризона. Раніше цього місяця представники компанії заявили, що пізніше буде побудовано ще одне підприємство для випуску мікросхем із використанням 3-нанометрової технології.
Очільник компанії TSMC Марк Лю заявив, що компанія докладає зусиль для будівництва підприємств із випуску більш передових 2-нанометрових мікросхем на двох інших майданчиках на Тайвані.
Як повідомляв Укрінформ, найбільша у світі монопрофільна незалежна компанія з виробництва напівпровідників TSMC, розташована на Тайвані, веде переговори про будівництво свого першого європейського заводу в німецькому Дрездені.

Фото: I-Hwa Cheng/Bloomberg