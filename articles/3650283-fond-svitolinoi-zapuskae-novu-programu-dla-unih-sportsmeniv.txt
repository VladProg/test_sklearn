Фонд відомої української тенісистки Еліни Світоліної запускає програму «Психологічне здоров'я спортсмена» (Athlete's Mental Health).

Ця програма буде спрямована на допомогу юним талантам відновити психологічну рівновагу, знаходити нові способи подолання труднощів, налаштувати фокус на себе та свої цілі, передає Укрінформ.
«Я маю досвід роботи із психологами на різних етапах моєї кар'єри, - розповіла Світоліна, - У тенісі поразки трапляються часто, а тобі потрібна психологічна рівновага, щоб не втрачати ґрунт під ногами, коли це відбувається, і при цьому не злітати надто високо після перемоги. Необхідно мати баланс - і саме психолог здатний допомогти знайти методи його досягнення, які підходять саме для тебе. Щоб у складних ситуаціях ти міг допомогти собі сам. Думаю, сьогодні кожному українському спортсмену варто попрацювати із психологом, аби відновити рівновагу і бути готовим йти далі. Консультації психолога особливо актуальні під час війни...».
Повідомляється, що збір заявок проходитиме серед спортсменів від 11-ти до 16 років. Далі учасників розподілять за групами. Окрім групових занять, учасники працюватимуть із психологом індивідуально. Програма проходитиме онлайн і триватиме три місяці.
Відкрито форму реєстрації для участі у програмі «Психологічне здоров'я спортсмена». Скористатися нею можна до 25 січня. А вже 1 лютого спеціалісти фонду оберуть спортсменів, яких запросять взяти участь у програмі.
Фото: btu.org.