У Сінгапурі дослідники з Наньянського технологічного університету й госпіталю Тан-Ток-Сенг розробили переносного робота, який допоможе людині втримувати рівновагу і запобігти падінню.

Про це повідомляє News-Medical, передає Укрінформ.
Пристрій стане у пригоді особам, які мають проблеми з ходьбою та втриманням рівноваги.
Робот Mobile Robotic Balance Assistant (MRBA) завдяки вбудованим сенсорам здатний миттєво фіксувати втрату людиною рівноваги та «втримати» користувача за допомогою пасків, закріплених на стегнах.
Алгоритми машинного навчання MRBA оцінюють стан рівноваги користувача в режимі реального часу.
Відомо, що система контролю рівноваги людини деградує з віком, через неврологічні захворювання і травми, проблеми опорно-рухового апарату. Це часто призводить до падінь, особливо у людей похилого віку.
Зазначається, що у Сінгапурі наслідки падіння є причиною 40% смертей, пов'язаних із травмами.
Як повідомляв Укрінформ, команда інженерів з Університету Міннесоти в Дулуті (США) розробила робота, який покликаний допомагати пацієнтам із деменцією.
Фото: NG SOR LUAN/The Straits Times/ANN