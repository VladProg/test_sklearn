Офіс Генерального прокурора України оголосив підозру керівнику приватної військової компанії "вагнер" євгенію пригожину.

Відповідне повідомлення опубліковане в газеті «Урядовий кур’єр», передає Укрінформ. пригожину оголосили підозру у посяганні на територіальну цілісність і недоторканність України (ч. 3 ст. 110 Кримінального кодексу України) та у веденні агресивної війни проти України (ч. 2 ст. 437 КК України).


«Повідомлення про підозру від «02».02.2023 у кримінальному провадженні № 42022000000001269 від 09.09.2022 стосовно громадянина російської федерації пригожина євгенія вікторовича, 01.06.1961 року народження, підозрюваного у вчиненні кримінальних правопорушень, передбачених ч. 3 ст. 110, ч. 2 ст. 28 ч. 2 ст. 437 КК України», - йдеться, зокрема, в оголошенні.


В «Урядовому кур’єрі» також опубліковано повісту про виклик пригожина на допит до Офісу Генпрокурора. Відповідно до цього документа пригожин мав би з’явитися 13, 14 і 15 лютого цього року на допит як підозрюваний до начальника першого відділу управління процесуального керівництва досудовим розслідуванням та підтримання публічного обвинувачення Департаменту протидії злочинам, вчиненим в умовах збройного конфлікту, Офісу Генпрокурора.


Зазначається, що повний текст повідомлення про підозру, а також повний текст повістки, у тому числі російською мовою, розміщується на веб-сайті Офісу Генерального прокурора у рубриці «Повістки про виклик та відомості про здійснення спеціального досудового розслідування».


Як повідомляв Укрінформ, пригожин, що був у минулому «особистим кухарем путіна», керує приватною військовою компанією «вагнер» і є однією з ключових фігур у війні, що розв’язала росія проти України.
пвк «вагнер» - це збройне формування, яке фактично перебуває поза правовим полем, відкрито вербує найманців з числа засуджених прямо у виправних колоніях і зараз бере безпосередню участь в агресивній війні проти України. На багатьох відео, опублікованих в інтернеті, видно, як пригожин особисто вербує засуджених іти воювати на українську землю..


20 січня цього року Міністерство фінансів США визнало пвк «вагнер» «транснаціональною злочинною організацією», що передбачає запровадження нових санкцій проти неї та її глобальних союзників.


Погрози і взагалі терористичні методи досить характерні для вагнерівців. У листопаді 2022-го вони вбили кувалдою свого колишнього колегу Євгенія Нужина, а відео розправи виклали в інтернеті. Майже одразу з прозорим натяком пригожин надіслав кувалду з імітацією слідів крові у футлярі з-під скрипки до Європейського парламенту.