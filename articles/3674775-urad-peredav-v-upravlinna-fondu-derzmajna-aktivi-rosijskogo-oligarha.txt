Кабінет Міністрів передав в управління Фонду держмайна активи ТОВ «Демурінський гірничо-збагачувальний комбінат», “Тай-Мінералс” та “Інвестагро”, які належали російському олігарху.

Як передає Укрінформ, про це повідомив представник уряду у Верховній Раді Тарас Мельничук у Телеграмі.
"Визначено Фонд державного майна уповноваженим органом управління активами, стягнутими в дохід держави згідно з рішенням Вищого антикорупційного суду від 23.01.2023 у справі № 991/6606/22 та постановою Апеляційної палати Вищого антикорупційного суду від 03.02.2023 у справі № 991/6606/22, з метою їх подальшої приватизації або оренди", - напиисав Мельничук.
Він додав, що фонд також отримав доручення зарахувати кошти від продажу або оренди зазначених активів до державного бюджету.
Згідно із повідомленням Вищого антикорупційного суду, за результатами справи № 991/6606/22 у дохід держави були стягнуті: 100 % частки у статутному капіталі ТОВ “Демурінський гірничо-збагачувальний комбінат” та майно, що належить ТОВ “Демурінський гірничо-збагачувальний комбінат” (три будівлі, будинок, комплекс будівель та споруд загальною площею 6201 кв м, два трактори, три навантажувачі, екскаватор, п'ять транспортних засобів, а також понад 14,4 млн грн на рахунках банку).
Крім цього, у дохід держави були стягнуті 100% частки в статутному капіталі ТОВ “Тай-Мінералс” та 100% частки в статутному капіталі ТОВ “Інвестагро”. Це майно належало російському мільярдеру.
Як повідомляв Укрінформ, апеляційна палата Вищого антикорупційного суду 3 лютого прийняла рішення стягнути в дохід держави всі активи ТОВ «Демурінський гірничо-збагачувальний комбінат» та інше майно, що належало російському громадянину Шелкову Михайлу.
За даними Бюро економічної безпеки, загалом на користь держави стягнуті активи та майно на 2 млрд грн.