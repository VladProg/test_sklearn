Внесення в санкційний список може стати підставою для позбавлення російських виконавців звань Народного артиста України і створить відповідний юридичний механізм.

Про це повідомила заступниця голови парламентського Комітету з питань гуманітарної та інформаційної політики Євгенія Кравчук у коментарі кореспонденту Укрінформу.
"З приводу артистів, які мали звання в Україні. Коли Президент присвоює звання (народного артиста - ред.), то є процедура – вона прописана у відповідному законі... Відповідно, має бути указ президента про позбавлення цього звання – зворотній шлях. Наразі у законі такої процедури не прописано. Ми вже це обговорювали з МКІП, а вони - з департаментом Офісу Президента, що має бути короткий закон, де одна з підстав – це внесення до санкцій. Думаю, що найближчого часу ми питання це опрацюємо", - сказала вона.
Водночас Кравчук зауважила, що санкції, накладені Президентом на російський артистів-пропагандистів, вже містили пункт про позбавлення звань і державних нагород. Тож наразі розробляється юридичний механізм щодо реалізації цього пункту.
Як повідомлялося, Президент України Володимир Зеленський указом від 7 січня ввів у дію рішення РНБО про персональні санкції щодо 119 публічних осіб, до яких увійшли російські артисти. Відповідний указ оприлюднено на сайті глави держави. До санкційного списку потрапили, зокрема, співаки Стас П'єха, Ірина Алегрова, Філіп Кіркоров.