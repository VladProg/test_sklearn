Практика лібералізації торгівлі України з Європейським Союзом показала свою ефективність і має бути продовжена.


Про це заявив Президент Володимир Зеленський під час спільного з Президентом Єврокомісії Урсулою фон дер Ляєн брифінгу в Києві, повідомляє кореспондент Укрінформу.
"Підтвердили сьогодні на переговорах з пані Президентом ефективність лібералізації торгівлі між Україною та ЄС, тож практику повної лібералізації варто продовжити", - сказав він.
Також Глава української держави та очільниця ЄК обговорили забезпечення фінансової й соціальної стійкості України.
За словами Зеленського, європейська підтримка є "критичною, важливою, пріоритетною для нашої держави".
Він також зауважив, що на перемовинах ішлося і про повоєнну відбудову України від наслідків російської агресії, та очікує реалізації більшої конкретики з боку міжнародних партнерів у цьому питанні.
Крім того, Зеленський і Президент Єврокомісії обговорили збільшення технічних можливостей для імпорту електроенергії в Україну з ЄС.
Своєю чергою президентка Єврокомісії Урсула фон дер Ляєн заявила, що Європейська комісія хоче допомогти Україні мобілізувати її повний економічний потенціал і тому приїхала з низкою пропозицій для безшовного приєднання України до внутрішнього ринку ЄС.

«Сьогодні, наприклад, ми приїхали з низкою пропозицій, щоб забезпечити безшовний перехід України до внутрішнього ринку ЄС. Ми хочемо допомогти Україні мобілізувати її повний економічний потенціал у боротьбі з росією та пізніше для реконструкції», - сказала Урсула фон дер Ляєн.
Крім того, вона зазначила, що делегація Єврокомісії обговорить з українською стороною, як змусити росію заплатити за величезний обсяг шкоди і страждань.Як повідомлялося, 2 лютого в Києві проходить зустріч членів Колегії Європейської Комісії на чолі з Президентом Урсулою фон дер Ляєн з урядом України. Темами для обговорення є підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.
3 лютого у Києві відбудеться 24-й саміт ЄС-Україна.