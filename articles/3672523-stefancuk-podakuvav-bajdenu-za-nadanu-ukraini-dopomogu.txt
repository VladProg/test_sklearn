Голова Верховної Ради України Руслан Стефанчук подякував Президенту США Джозефу Байдену за надану Україні допомогу.

Як передає Укрінформ, про це Стефанчук написав у Фейсбуці.
«Історичний візит! Зустріч двох лідерів цивілізованого світу! Надпотужна підтримка! Підтримка всього могутнього Українського Народу у надскладний час», - заявив він.
Стефанчук зазначив, що мав можливість подякувати Байдену за всю надану Україні допомогу.
«Закцентував на прийнятих Україною і, зокрема, Верховною Радою України реформах. Окремо висловив слова вдячності за двопартійну підтримку Конгресу США. Сподіваюся та розраховую на плідну співпрацю між нашими парламентами», - заявив Голова ВР.
Як повідомлялося, у понеділок, 10 лютого, Президент США прибув з візитом в Україну. Байден вже оголосив, що CША виділяють новий пакет військової допомоги для України на суму 500 млн доларів, в якому будуть, зокрема, ракети до системи HIMARS, протитанкові ракетні комплекси Javelin тощо.