У Берліні уважно вислухали те, що сказав російський президент володимир путін у волгограді під час відзначення річниці сталінградської битви, але не вважають його аргументи виправданими.

Так прокоментував промову путіна речник федерального уряду ФРН Штеффен Гебештрайт на брифінгу в п’ятницю, передає кореспондент Укрінформу.
«Слова президента рф володимира путіна ми взяли до уваги. Пролунала низка порівнянь, які мали б виправдовувати напад на Україну. …Але він жодним чином не є виправданим, це – загарбницька війна, саме тому ціла низка держав, серед них Німеччина, потужно підтримують Україну в її боротьбі. І російському президенту це, звісно, цілком зрозуміло», – сказав речник.
Він також поінформував, що канцлер ФРН планує знову зателефонувати путіну найближчими тижнями. «Для канцлера важливо підтримувати цей контакт», – зауважив Гебештрайт, нагадавши, що попередня така телефонна розмова відбулася на початку грудня.
Сам глава німецького уряду Олаф Шольц напередодні під час спілкування з громадянами у Марбурзі висловив переконання, що путін уже давно планував силове «розширення території» шляхом захоплення українських територій, а такі «приводи», як загроза розширення НАТО на схід, були просто використані кремлем у своїх цілях.
Як повідомлялося, напередодні путін у волгограді, звертаючись до країн, які передають танки Україні, публічно пригрозив, що росії «є чим відповісти, і застосуванням бронетехніки справа не закінчиться». Він додав, що Німеччину, мовляв, втягують у війну.