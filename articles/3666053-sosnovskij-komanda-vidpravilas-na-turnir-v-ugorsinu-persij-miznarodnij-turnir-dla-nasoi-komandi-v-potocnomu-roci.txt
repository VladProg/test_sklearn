Чоловіча та жіноча команда збірної Укрїни з боксу проводили спільний збір на Олімпійській базі в Тисовці (Львівська область).

Головний тренер чоловічої збірної України з боксу Дмитро Сосновський підбив підсумки навчально-тренувальних зборів чоловічої команди, повідомляє федерація боксу України, передає Укрінформ.
«Тренувальний збір пройшов успішно, повністю виконана запланована програма тренувань. Хлопці виконали великий обсяг роботи та знаходяться в чудовій формі. Наразі команда відправилась на турнір в Угорщину - перший міжнародний турнір для нашої команди в поточному році», - сказав Сосновський.
Головний тренер збірної України також розповів про амбіції команди на 2023 рік.
«Головний старт цього року для нас - Європейські ігри, які пройдуть в Кракові з 21 червня по 2 липня. Це відбірковий ліцензійний турнір на Олімпійські ігри. Олімпійські ліцензії в боксі там будуть розіграні в семи вагових категоріях у чоловіків та в шести у жінок», - додав Сосновський.
Змагання в Угорщині триватимуть з сьомого по дванадцяте лютого.
Як повідомляв Укрінформ, учасник Олімпійських Ігор у Токіо Ярослав Харциз здобув свою першу перемогу у професійному боксі.
Фото: fbu.in.ua