Служба безпеки України викрила колишнього першого заступника міністра охорони здоров’я в забезпеченні незаконної реєстрації іноземних лікарських засобів недоведеної якості.

Про це повідомила СБУ, передає Укрінформ.
Як зауважили у службі, ідеться про посадовця, звільненого урядом минулого тижня.
Зловмиснику оголошена підозра за ст. 321-2 (порушення встановленого порядку доклінічного вивчення, клінічних випробувань і державної реєстрації лікарських засобів) Кримінального кодексу України. Вирішується питання про обрання йому запобіжного заходу.
Слідством встановлено, що фігурант ухвалив неправомірне рішення щодо державної реєстрації за спрощеною процедурою зарубіжного препарату, який фактично є біологічно активною добавкою та потребує додаткових досліджень. Таким чином, цей БАД не міг бути зареєстрований як лікарський засіб, тим більше у «прискореному» режимі.
Як уточнили в Офісі генпрокурора, згаданий препарат призначався для лікування застуди та грипу і широко застосовувався для терапії COVID-19. Безпідставність реєстрації цього засобу встановлена згідно з висновками Державного експертного центру Міністерства охорони здоров'я України.
Зазначається, що на час здійснення протиправної діяльності підозрюваний перебував на посаді генерального директора Директорату фармацевтичного забезпечення МОЗ України та був співголовою Постійної робочої групи з розгляду проблемних питань державної реєстрації лікарських засобів.
Унаслідок дій підозрюваного лікарський препарат був безпідставно внесений до Державного реєстру лікарських засобів України відповідним наказом МОЗ України.
Досудове розслідування для встановлення всіх обставин злочину та кола причетних до нього осіб триває.
Як повідомлялося, 8 лютого Кабінет Міністрів України ухвалив рішення про звільнення Олександра Комаріди з посади першого заступника міністра охорони здоров’я за власним бажання.