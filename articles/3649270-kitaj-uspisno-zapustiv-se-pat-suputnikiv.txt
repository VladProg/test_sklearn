Китай у понеділок запустив ракету-носій "Гушеньсін-1 Y5" ("Церера-1 Y5" або "CERES-1 Y5") із космодрому Цзюцюань, доставивши з її допомогою на орбіту п'ять супутників.

Про це повідомляє Укрінформ із посиланням на Сіньхуа.
Зокрема, запущено супутник "Тяньці-13" ("Tianqi-13"), що належить до угруповання "Сузір'я Тяньці", два супутники, що належать до метеорологічного угруповання "Тяньму-1" ("Tianmu-1"), ще два - для спостереження за Землею та популяризації космічної науки відповідно.

"Гушеньсін-1", розроблена пекінською високотехнологічною компанією Galactic Energy, є малогабаритною твердопаливною ракетою-носієм, здатною виводити мікросупутники на низьку навколоземну орбіту.

Для ракет-носіїв серії "Гушеньсін-1" цей політ став п'ятим.
Як повідомлялося, раніше Китай успішно відправив у космос супутники Shijian-23, Shiyan-22A та Shiyan-22B з космодрому Веньчан у острівній провінції Хайнань.