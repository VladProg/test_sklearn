Компанія-стартап космічної галузі, що базується в Токіо, показала тренування зі своїм апаратом для посадки на поверхню Місяця в рамках посиленої підготовки до запуску, який заплановано наступного місяця.

Як передає Укрінформ, про це повідомляє NHK.
Стартап ispace націлений стати першим підприємством приватного сектора, яке висадило космічний апарат на Місяць.
Тренувальна сесія у понеділок проводилася в одному з центрів управління, організованому в Токіо.

У тренуванні взяли участь п'ятеро експертів, зокрема інженери, яким довелося працювати в американському космічному агентстві NASA.
Вони відпрацювали кроки щодо реагування на потенційно можливі проблеми за сценарієм, згідно з яким безпосередньо перед посадкою стався збій в електричній системі.

Безпілотний посадковий апарат повинен доставити невеликого робота-місяцехода, розробленого, серед інших, Японським агентством з освоєння аерокосмічного простору (JAXA).

Його планується запустити зі Сполучених Штатів у листопаді на ракеті-носії американської приватної компанії SpaceX.