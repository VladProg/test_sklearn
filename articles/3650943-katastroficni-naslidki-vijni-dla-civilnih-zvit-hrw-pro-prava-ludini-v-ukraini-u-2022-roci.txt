Розпочата росією війна в Україні мала катастрофічні наслідки для цивільного населення та знищила мирне життя по всій країні.

Про це йдеться у "Всесвітній доповіді – 2023" від міжнародної правозахисної організації Human Rights Watch, повідомляє Укрінформ.
Як зазначається, дії російських військових мають ознаки воєнних злочинів та злочинів проти людяності, включаючи тортури, позасудові страти та насильницькі зникнення. російські війська багато разів завдавали невиборних ударів по густонаселених районах і по об'єктах енергетичної інфраструктури, через що мільйони людей залишалися без електрики, води і тепла в умовах зимових холодів, що насувалися. Понад 14,5 млн українців були змушені втекти, залишивши свої будинки.
«Протягом усієї цієї війни російські військові грубо порушували міжнародне гуманітарне право, цинічно нехтуючи життям мирних жителів. І стосовно загиблих, і стосовно тих, хто вижив, наш обов'язок – зробити так, щоб винні у скоєнні цих тяжких злочинів не уникнули покарання, а були належним чином притягнуті до відповідальності», – заявила старший експерт Human Rights Watch по Україні Юлія Горбунова.
Останні 33 роки Human Rights Watch щорічно публікує Всесвітню доповідь. В опублікованій Всесвітній доповіді за 2023 рік на 712 сторінках аналізується ситуація з правами людини приблизно у 100 країнах світу.
У вступному слові Тирана Хассан, яка тимчасово виконує обов'язки виконавчого директора Human Rights Watch, пише, що світ змінився і сьогодні вже не можна розраховувати, що невелика група західних країн зможе забезпечити захист прав людини в усьому світі. За її словами, мобілізація міжнародного співтовариства навколо України нагадала про величезний потенціал, який зростає з усвідомлення урядами своєї глобальної відповідальності за права людини.
За даними ООН, з початку російського вторгнення в лютому в Україні загинуло як мінімум 6 919 мирних жителів і ще понад 10 тисяч поранено, але жертв, швидше за все, набагато більше. Приблизно 6,5 млн українців стали внутрішньо переміщеними особами; ще 5 млн біженців у країнах Європи; і близько 2,8 млн громадян України перебувають на території росії та білорусі, причому в деяких випадках – проти своєї волі.
Як йдеться у звіті, російські військові скоювали вбивства, довільні затримання, тортури та насильницькі зникнення. Люди, яких затримували, розповідають, що їх били, катували струмом і водою, інсценували їхню смертну кару, зазнавали інших видів тортур та жорстокого поводження. Українські військовополонені теж зазнавали тортур. російські військові тримали людей у підвалах, ямах, котельнях і заводських приміщеннях в умовах, несумісних із людською гідністю.
Також правозахисники згадують про випадки сексуального насильства, скоєні переважно російськими військовими у різних областях України, а також випадки вбивств та тортур українських військових у російському полоні.
Починаючи з лютого російські війська систематично завдавали артилерійських та авіаційних ударів по районах компактного проживання цивільного населення з порушенням принципів вибірковості та співрозмірності. Внаслідок цих ударів житлові будинки, комерційні будівлі, школи, медичні установи та інші цивільні об'єкти були частково або повністю зруйновані, йдеться у звіті.
Систематичні російські удари по енергетичній інфраструктурі призвели до перебоїв з електропостачанням, через що мільйони людей в умовах настання зимового холоду залишалися без опалення, світла і в деяких випадках водопостачання.
«Повномасштабне російське вторгнення в Україну викликало безпрецедентну міжнародну реакцію. Велика увага приділяється проблемі притягнення до відповідальності винних у скоєнні тяжких злочинів. Для цього міжнародні організації та державні органи багатьох країн оперативно задіяли наявні інструменти для забезпечення правосуддя», - йдеться у повідомленні.
Як повідомляв Укрінформ, 15 грудня Генеральна Асамблея ООН ухвалила резолюцію «Ситуація з правами людини у тимчасово окупованій Автономній Республіці Крим та Севастополі, Україна» з урахуванням умов, що склалися, з початком широкомасштабного російського вторгнення.