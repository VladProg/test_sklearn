За матеріалами слідчих Служби безпеки України накладено арешт на майно колишнього міністра освіти та науки Дмитра Табачника, який підозрюється у державній зраді.

Як передає Укрінформ, про це СБУ повідомляє у Телеграмі.
«Загальна сума арештованих активів становить більше ніж 2 млн доларів. Це насамперед нерухомість, земельні ділянки та гроші в іноземній валюті», - ідеться в повідомленні.
Для того, щоб «приховати» свої статки від можливої конфіскації на користь держави, ексміністр заздалегідь «переписав» їх на своїх родичів.

СБУ викрила цю схему і отримала дозвіл суду на арешт активів ексрегіонала.
Серед них: пів квартири в історичній частині Києва площею 126 кв. м; житловий будинок площею понад 600 кв. м; 5 земельних ділянок в елітному котеджному містечку поблизу столиці загальною площею майже 1 га; банківський рахунок на 147 тис. доларів.
Як повідомляв Укрінформ, у листопаді 2022 року Табачнику повідомили про підозру в державній зраді: за даними слідства, він допомагав колаборантам на окупованих територіях Херсонської та Запорізької областей.
За даними слідства, Табачник координував діяльність російських колаборантів тимчасово окупованих територій Херсонської та Запорізької областей Володимира Сальдо та Євгена Балицького з заступником міністра охорони здоров'я росії Андрієм Плутницьким. Табачник, за словами прокурорів, діяв як представник вищих органів влади рф і допомагав окупантам у сфері охорони здоров'я на захоплених територіях.
Так, 1 травня 2022 року Табачник сконтактував Сальдо, Балицького та Плутницького. А 18 червня він листувався із Сальдо для організації зустрічі з «міністром надзвичайних ситуацій» в окупованому Криму з метою розвʼязання питання про створення «служби з надзвичайних ситуацій», підписання «договору» про співпрацю з «Управлінням внутрішніх справ у Херсонській області» та створення служби «112».
Наприкінці липня Табачник дізнався у Сальдо й Балицького про кількість об’єктів інфраструктури, закладів освіти, медичних установ і виборчих дільниць. Крім того, у прокуратурі з'ясували, що Табачник доповідав працівнику ФСБ росії про некомпетентність Балицького у створенні мережі аптек на окупованій території.
Ексміністру освіту повідомили про підозру в державній зраді в умовах воєнного стану (ч. 2 ст. 111 ККУ). За це загрожує від 15 років за ґратами до довічного ув'язнення з конфіскацією майна.
З 11 березня 2010 року до 23 лютого 2014 року Табачник обіймав посаду міністра освіти й науки, де зробив низку скандальних заяв. Зокрема він говорив про обов'язковість знання російської літератури. Журналісти також з'ясували факти відмивання коштів у Міносвіти за часів Табачника.