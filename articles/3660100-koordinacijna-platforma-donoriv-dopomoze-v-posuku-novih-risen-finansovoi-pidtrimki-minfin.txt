Сьогодні відбулося перше засідання фінансової координаційної платформи донорів за участі міністрів країн-партнерів, так званий фінансовий «Рамштайн», заснування якого ініціював Президент України.

Як передає Укрінформ, про це Прем’єр-міністр Денис Шмигаль повідомив у Телеграмі.


Він зауважив, що під час відкриття засідання Керівного комітету платформи озвучив ключові завдання.


«Забезпечення прогнозованої, ритмічної бюджетної підтримки у 2023 році. Маємо €18 млрд від ЄС та майже $10 млрд від США. Розраховуємо профінансувати різницю дефіциту з допомогою МВФ», - написав Шмигаль.


Глава Кабміну додав, що важливо спланувати й забезпечити початок відновлення України. Для цього уряд визначив чотири пріоритети: відновлення енергетики, гуманітарне розмінування, відбудова житла, критичної і соціальної інфраструктури.



Шмигаль також наголосив на важливості координації фінансових інструментів підтримки економіки та приватного сектору (страхування воєнних ризиків, державно-приватне партнерство, допомога у фінансуванні проєктів підтримки малого бізнесу).



Премʼєр-міністр висловив вдячність союзникам за підтримку України й допомогу в пошуку нових дієвих форм солідарності з нашою державою.
Своєю чергою міністр фінансів України Сергій Марченко, який є співголовою платформи, зазначив, що вона допоможе знайти нові рішення фінансової підтримки та вийти на новий рівень співпраці.


Про це повідомляє пресслужба Міністерства фінансів за підсумками засідання.
“Війна спровокувала скорочення доходів державного бюджету України через значне збільшення видатків на оборону та гуманітарні потреби, а також зменшення податкових надходжень. Завдяки підтримці міжнародних партнерів нам вдалося консолідувати близько 31 млрд доларів США станом на кінець 2022 року, що дозволило профінансувати більше половини дефіциту”, – зазначив Марченко.
У Мінфіні зауважують, що дефіцит держбюджету-2023 становить 38 млрд дол. США. Уряд України вжив заходів, які допомогли скоротити місячний дефіцит у 2023 році до 3-3,5 млрд дол., що також є величезним показником, з огляду на потреби у відновленні, які постійно зростають. Макрофінансова допомога ЄС у розмірі 18 млрд євро та 9,9 млрд дол. грантового фінансування від США є потужною підтримкою. Проте, попри зусилля партнерів, дефіцит залишається на рівні близько 10 млрд дол.
Як повідомлялося, Денис Шмигаль заявляв, що держави Великої сімки створили платформу для координації фінансування відновлювальних робіт і реформ в Україні і що перше засідання секретаріату очікується цього тижня. У форматі фінансового «Рамштайну» співпрацюватимуть країни ЄС та G7, МВФ, ЄІБ, ЄБРР, ОЕСР та інші міжнародні фінансові організації.
Фото: kmu.gov.ua