В Україні 60% громадян не підтримують переговори з росією - навіть заради порятунку життів.

Про це свідчать результати опитування, проведеного Фондом «Демократичні ініціативи» імені Ілька Кучеріва спільно з соціологічною службою Центру Разумкова, оприлюднені на пресконференції в Укрінформі.
«Українське суспільство після всіх злочинів росії просто не вірить у те, що росія здатна йти на тверді та тривалі мирні домовленості. Ми побачили, що більш як 60% (опитаних - ред.) сказали, що не підтримують переговори з росією навіть за умови порятунку життів. При цьому 23%, практично кожен п'ятий, вважає, що заради порятунку життів треба йти на переговори з росією. І 17% опитуваних сказали, що вони не погоджуються з жодним з цих тверджень, або їм не вдалося сформулювати чітку думку з цього приводу», - сказав виконавчий директор Фонду «Демократичні ініціативи» Петро Бурковський.
Згідно з результатами опитування, 93% респондентів вірять у перемогу України у війні, сумнівається у ній лише 3% опитаних. Серед тих, хто вірить у перемогу України, 39% вважає, що вона настане до літа 2023 року, 22% роблять ставку на перемогу через 1-2 роки, і 20% вважають, що її можна досягти найближчими місяцями.
Опитування засвідчило, що найважливішою воєнною подією року для 39% українців стала оборона Маріуполя, для 37% - звільнення Херсона, а 33% назвало визволення Чернігівської, Київської та Сумської областей.
Опитування проведене Фондом «Демократичні ініціативи» імені Ілька Кучеріва спільно з соціологічною службою Центру Разумкова за підтримки програми MATRA з 13 по 21 грудня.
Воно проводилося методом face-to-face у 22 областях та місті Києві (у Запорізькій, Миколаївській, Харківській та Херсонській областях – лише на тих територіях, що контролюються урядом України та на яких не ведуться бойові дії).
Було опитано 2018 респондентів віком від 18 років. Теоретична похибка вибірки не перевищує 2,3%.