росія внаслідок повномасштабної агресії нанесла Україні збитків та руйнувань на 600-750 мільярдів доларів станом на початок 2023 року.

Про це Прем'єр-міністр Денис Шмигаль заявив під час спільного з президентом Єврокомісії Урсулою фон дер Ляєн брифінгу в Києві, повідомляє кореспондент Укрінформу.
"Стосовно великого відновлення - за оцінками Світового Банку на 1 червня минулого року росія нанесла збитків Україні і руйнувань на суму, яка необхідна для відновлення - 350 мільярдів доларів. Станом на початок 2023 року ця сума може сягати від 600 до 750 мільярдів доларів", - наголосив Шмигаль.
Він додав, що джерелом номер один для фінансування відновлення мають стати конфісковані російські активи, бо росія має платити за руйнацію.
Як повідомляв Укрінформ, Прем'єр-міністр Денис Шмигаль заявив під час Всесвітнього економічного форуму в Давосі, що програма повоєнного відновлення України стане найбільшим проєктом відбудови з часів Другої світової війни.