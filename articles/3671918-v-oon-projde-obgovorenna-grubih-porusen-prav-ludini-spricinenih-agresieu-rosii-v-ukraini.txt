Україна разом із більш як сорока країнами проведе в середу, 22 лютого, у штаб-квартирі ООН у Нью-Йорку захід високого рівня "Грубі порушення прав людини, спричинені агресією проти України".


Як передає власний кореспондент Укрінформу у Нью-Йорку, у Постпредстві України при ООН пояснили, що порушення прав людини, воєнні злочини та злочини проти людяності, вчинені державою-агресором в Україні мають залишатися пріоритетними на «колективному порядку денному» в ООН і потребують скоординованих дій міжнародної спільноти.
У заході візьмуть участь високопоставлені спікери від ООН та країн-членів, а також жертви злочинів російських військ та представники громадянського суспільства.
Серед країн-партнерів України, котрі виступають організаторами заходу, – більшість країн Європи, Австралія, Канада, Японія, Нова Зеландія, США.
Як повідомляв Укрінформ, раніше у Радбезі ООН нагадали росії про її брехню, що війни не буде.