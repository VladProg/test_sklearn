Український центр трансплант-координації закликає громадян не робити у донорстві крові перерв на свята.

Про це йдеться у пресрелізі Центру, який є у розпорядженні Укрінформу.
«Щороку у довоєнному січні ми спостерігали зменшення донорської активності - українці святкували, гостювали, їздили на відпочинок. Такий тимчасовий спад донацій вдавалося перекривати наявними запасами крові та її компонентів. Але сьогодні інша реальність. Важкі бої на фронті і постійні обстріли росіянами українських міст і сіл. Ми не можемо ослабити донорський фронт - запаси крові мають залишатися стабільними», - сказав генеральний директор УЦТК Дмитро Коваль.
На початку осені Український центр трансплант-координації ініціював рух «Твоя кров може воювати. Стань донором!».

Ілюстрація художника Гамлета Зіньківського, надана Українським Центром траснплант-координації
До нього долучилися тисячі українців, вдалося збільшити щоденний запас еритроцитарних компонентів крові на 2,5 тисячі доз. Як наголошують у Центрі, це можливість нашим медикам надавати необхідну допомогу воїнам і цивільним пацієнтам, рятувати тисячі життів.
Щоб бути максимально корисним, у Центрі просять знайти час і зателефонувати до центру крові у вашому місті або найближчому до вас.
У центрах крові:
- ви зможете отримати інформацію про нагальні потреби у донорах і певних групах крові;
- якщо на момент вашого дзвінка не буде необхідності здавати кров невідкладно, вам запропонують зробити це іншого дня, у визначений час;
- вас можуть занести у базу донорів, аби зв'язатися з вами за першої потреби.
Якщо ви живете далеко від центру крові, ви можете дізнатися, коли виїзна бригада, яка проводить забір крові, працюватиме саме у вашому регіоні.
Ініціативу підтримав харківський художник Гамлет Зіньківський і новою роботою закликав українців не переставати донатити кров для перемоги.
Оновлений список телефонів центрів крові у всіх регіонах є за посиланням: https://utcc.gov.ua/tsentry-krovi
Також ви можете внести свої дані в онлайн-реєстри донорів. Швидко і просто: https://www.donor.ua/ https://helsi.me/
Інформацію про відповідальне донорство, його важливість під час війни, а також відповіді на всі питання, які можуть виникати при підготовці до здачі крові і після можна знайти за посиланням https://utcc.gov.ua/tvoya-krov-mozhe-voyuvaty/