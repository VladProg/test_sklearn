Коментатор надав нову інформацію щодо ситуації з призначення головного тренера збірної України.

Про це він повідомив на своєму ютуб-каналі Вацко Live, передає Укрінформ.
«Не розумію, як зараз буде розвиватися ситуація з головним тренером збірної України після ось цього березневого «виконування обов’язків» Русланом Ротанем. Наші медіа стверджують, що уже в березні Андрій Павелко представить Сергія Реброва, що про все домовлено, а затягують історію, щоб не образити шейхів, власників «Аль-Айна». Щоб вони у пориві можливого гніву не кинули Реброва на гроші. Але якщо взяти телефон у руки та зробити кілька дзвінків, то дізнаєшся, що ніяких задокументованих домовленостей з Ребровим та УАФ ще немає. Так, усно про щось домовлялися, але це було вже досить давно. І у щось, що має бодай найменшу юридичну вагу, так і не трансформувалося», – сказав Вацко.

Як повідомляв Укрінформ, за інформацією українських ЗМІ Руслан Ротань очолить збірну України у першому матчі відбору до Євро-2024 проти збірної Англії.
Фото: instagram.com/v.vatsko