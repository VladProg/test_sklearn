Міністр закордонних справ України Дмитро Кулеба вважає, що за активами путіна та його оточення, їхніх близьких треба юридично полювати через війну в Україні.

Про це він сказав в ексклюзивному коментарі кореспонденту Укрінформу в Гаазі.
“Довкола нього (путіна, - ред.) є ще багато людей, які є безпосередньо співучасниками злочинів. Я взагалі вважаю, що на них на всіх треба юридично полювати, юридично і на них, і на їхніх родичів, і на їхні активи. За їхніми активами, за активами їхніх близьких треба полювати юридично. Вони не повинні жити в комфорті поки їхні чоловіки, брати, сестри, ухвалюють в москві рішення про вчинення злочинів проти українців”, - сказав він.
Кулеба також наголосив, що путін і його соратники повинні постати перед судом.
За його словами, вже є група держав, які працюють над тим, щоб спецтрибунал був створений.
Також Кулеба закликав боротися з проблемою обходу санкцій ЄС.

“Санкції взагалі це два блоки. Це власне обмеження і другий блок - це боротьба з обходом цих обмежень. Ми попросили і G7, і Європейський союз, щоб в подальших пакетах санкцій ще більшу увагу приділяли саме усуненню можливості для обходу санкцій. І я думаю, що найближчі пакети, які будуть оголошені Європейським союзом і США та іншими країнами G7, матимуть якраз посилений блок стосовно протидії обходу санкцій”, - сказав він.

Як повідомляв Укрінформ, Кулеба взяв участь у слуханнях парламенту Нідерландів про підтримку України.
Глава МЗС подякував нідерландським парламентаріям за численні рішення на підтримку України протягом минулого року, зокрема за військову підтримку, та закликав пришвидшити постачання зброї і боєприпасів для потреб ЗСУ.
Він також закликав депутатів продовжити підтримку України на шляху до членства в ЄС.
Міністр також висловив вдячність прем’єр-міністру Нідерландів Марку Рютте та своєму колезі Вопке Гукстрі за лідерство та ухвалення критично важливих рішень.
Окрему зустріч Кулеба провів з головами парламентських фракцій коаліції та опозиції.
На запрошення спікера парламенту Вери Бергкамп, глава МЗС взяв участь у відкритті пленарних дебатів щодо підтримки України за участі прем’єр-міністра Нідерландів Марка Рютте, міністра закордонних справ Вопке Гукстри, міністерки оборони Кайси Оллонгрен та міністерки міжнародної торгівлі та співпраці заради розвитку Ліс’є Схрейнемахер.