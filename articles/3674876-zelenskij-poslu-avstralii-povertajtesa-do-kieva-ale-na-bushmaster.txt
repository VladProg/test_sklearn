Президент Володимир Зеленський заявив, що буде радий поверненню співробітників посольства Австралії до Києва, особливо якщо вони приїдуть на бронемашинах Bushmaster.

Про це він сказав на пресконференції «Лютий. Рік незламності», повідомляє кореспондент Укрінформу.
Глава держави зазначив, що був би дуже радий, якби австралійські дипломати повернулися до Києва.
За його словами, Австралія надала Україні відчутну військову допомогу.
«У нас був дуже великий дефіцит броньованої техніки. Я не хотів би надавати всю інформацію, скільки одиниць цієї техніки ми отримали від Австралії, але це чудово. Саме тому я дуже хотів би потиснути руку послу Австралії. Повертайтеся, але на Bushmaster – нам треба ще», - сказав Президент.
Як повідомлялося, уряд Австралії 13 лютого минулого року ухвалив рішення призупинити роботу свого посольства у Києві через погіршення ситуації з безпекою.
У жовтні уряд Австралії ухвалив рішення про передачу Україні ще 30 бронемашин типу Bushmaster.