Німеччина перебирає на себе лідерство в наданні допомоги Україні, але хоче рухатися разом з іншими партнерами.

Про це заявив співголова Соціал-демократичної партії Німеччини Ларс Клінгбайл під час дискусії в рамках Мюнхенської безпекової конференції, повідомляє кореспондент Укрінформу.
«Німеччина перебирає на себе провідну роль у питанні, як відповідати на цю війну. Це стосується постачання зброї, це стосується санкцій, а також політичного тиску на путіна», - сказав Клінгбайл.
Він акцентував на нещодавньому рішенні Берліна передати Україні сучасні танки Leopard. За словами політика, у цьому питанні «абсолютно важливим» є те, щоби путін знав, що Захід виступає разом, що не йдеться про дії однієї держави. Це також важливий сигнал для людей у Німеччині, яких треба переконати, що це правильний крок, адже дуже багато тих, хто боїться світової війни, боїться, що росія нападе на Європу тощо, зазначив він.
«Канцлер, уряд, коаліція дуже чіткі у своєму бажанні підтримувати Україну. Але для людей у Європі, особливо в Німеччині, важливо робити цей крок разом зі США та іншими партнерами. Не повинно бути національного шляху», - заявив Клінгбайл.
Загалом один з лідерів СДПН назвав пріоритетом для Європи на ближчий час зміцнення безпеки та оборони. Він наголосив на необхідності збільшення витрат на оборону та оптимізації роботи підприємств оборонної промисловості. Німецький уряд уже веде переговори з підприємствами ВПК, але треба підняти роботу на європейський рівень, виробити спільну стратегію, зауважив політик.
«Оборона – одна з найважливіших тем. У нас немає двох років, у нас є, мабуть, пів року для розв'язання питань. Час спливає», - сказав Клінгбайл.
Він також наголосив на важливості підвищення економічної стійкості Європи, адже ці 2 аспекти тісно пов’язані між собою.
Клінгбайл повністю підтримує набуття Україною членства в ЄС, про що сказав влітку минулого року канцлер-есдек Олаф Шольц. Утім, зауважив політик, країна-кандидат повинна виконати всі необхідні критерії.
Один з лідерів соціал-демократів - партії, яка раніше мала «особливі відносини» з росією, визнав, що Німеччина зробила помилку, дозволивши собі стати надто залежною від російських енергоносіїв.
Як повідомлялось, міністр оборони ФРН Борис Пісторіус наполягає на виділенні додатково 10 млрд коштів у бюджеті на наступний рік, щоб профінансувати потреби, зумовлені війною росії проти України.