Уряд Великої Британії запускає інноваційну програму з підтримки використання штучного інтелекту (ШІ) для зменшення викидів вуглецю.

Про це йдеться у заяві уряду, передає Укрінформ.
“Запровадження цих технологій (на основі ШІ — ред.) дозволить нам заощадити витрати на електроенергію для підприємств і домогосподарств, створити висококваліфіковані робочі місця та залучити мільйони фунтів приватних інвестицій, одночасно підтримуючи цілі щодо нульових (викидів вуглецю — ред.)”, - заявив міністр науки Джодж Фріман.
На програму AI for Decarbonisation Programme уряд виділяє 1,5 мільйона фунтів стерлінгів. Вона буде запущена в два етапи. Під час першого буде доступно до 500 000 фунтів стерлінгів для фінансування віртуального Центру з інновацій ШІ та декарбонізації до березня 2025 року.
Упродовж другого етапу вже буде доступно до 1 мільйона фунтів стерлінгів, які використовуватимуть для фінансування інноваційних проєктів, які сприятимуть розвитку технологій на основі ШІ для підтримки процесу декарбонізації.
У 2023 році уряд має намір виділити додаткове фінансування для підтримки пріоритетних сфер інновацій ШІ, визначених віртуальним центром як критично важливі.
Як повідомляв Укрінформ, в Україні запрацює Кліматичний офіс, який надаватиме підтримку регіонам та бізнесу в питаннях реалізації кліматичних цілей на шляху до декарбонізації.