Уповноважений Верховної Ради з прав людини Дмитро Лубінець провів зустріч із представниками Міжнародної незалежної медичної гуманітарної організації «Лікарі без кордонів».

Про це передає Укрінформ із посиланням на Телеграм Омбудсмена.
“Звернув увагу на те, що рф веде війну проти цивільного населення України. росією пошкоджено 1110 закладів охорони здоров’я, з них – майже 200 зруйновано і не підлягає відновленню”, - йдеться у повідомленні.
Як зазначив Лубінець, під час бойових дій порушуються права на життя та охорону здоров’я мільйонів українців.
Він додав, що застеріг представників «Лікарі без кордонів» від спілкування та співпраці з рф, яку міжнародна спільнота все частіше визнає країною-терористом, а також закликав розглянути можливість припинення діяльності організації в росії.
Раніше в інтерв’ю Укрінформу головний координатор з надзвичайних ситуацій організації Крістофер Стоукс розповів, що «Лікарям без кордонів» не дають доступ в Маріуполь, Мелітополь та на окуповані території Херсонщини.