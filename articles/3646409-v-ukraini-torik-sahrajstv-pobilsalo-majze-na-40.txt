В Україні впродовж минулого року значно зросла кількість шахрайств – їх побільшало майже на 40%.

Про це під час брифінгу у Медіацентрі Україна-Укрінформ поінформувала речниця НПУ Мар’яна Рева, відповідаючи на питання, як повномасштабна війна впливає на злочинність і які наразі є тенденції щодо цього.
«У нас насправді статистика ще рахується за попередній рік. Але про певні тенденції ми вже можемо сказати. У нас зросла (кількість – ред.) злочинів, пов’язаних з незаконним обігом зброї, а також дуже побільшало у нас шахрайств - практично на 40 відсотків», - сказала речниця.
Вона уточнила, що ця категорія зловмисників дуже тонко відчуває настрої суспільства, що ці особи дуже гнучко у нинішніх умовах реалізують всі свої схеми, - починаючи від шахрайств щодо оренди житла і до шахрайств, пов’язаних з розшуком зниклих осіб.
Схему щодо розшуку зниклих шахраї використовують наразі надзвичайно часто, заявила представниця НПУ.
«У першу чергу потрібно, щоб люди самі забезпечили свою безпеку. Якщо є інформація про те, що ваші рідні зникли, якщо ви не можете з ними зв’язатися – не потрібно про це масово писати у соцмережах, публікуючи всі свої наявні персональні дані. Бо потім шахраї, користуючись вашою інформацією, про прізвище, ім’я, по батькові, рік народження розшукуваної людини, просто вам телефонують, і люди можуть потрапити у непросту ситуацію», - уточнила вона.
Рева зазначила, що громадянам у цих випадках потрібно обов’язково звертатися до поліції, і якщо йдеться про розшук зниклих осіб – то потрібно здавати біологічні зразки, щоб у подальшому поліцейські змогли ідентифікувати осіб, яких знаходять.
Окремо речниця сказала, що в Україні у перші місяці після початку повномасштабної війни фіксувалося значне зниження злочинності – у деяких регіонах вона впала на 50 відсотків.
За її словами, на це впливала купа факторів, починаючи від того, що були посилені наряди поліції, які постійно патрулювали на вулиці, і до того, що кримінальні елементи також евакуювалися і також перебували у стресовому стані.
«Але вже десь через пів року вони вже так само підняли голови і розпочали свою незаконну діяльність. Тому поліція так само у першу чергу бореться з внутрішнім ворогом, з нашими кримінальними елементами», - поінформувала вона.
Представниця Національної поліції уточнила, що в Україні наразі поменшало майнових злочинів, - крадіжок, пограбувань, розбоїв, а також - випадків тяжких тілесних ушкоджень.
Як повідомлялося, 1 грудня 2022 року у поліції заявили, що на Буковині через посилене патрулювання вулиць злочинність впала на 60%.