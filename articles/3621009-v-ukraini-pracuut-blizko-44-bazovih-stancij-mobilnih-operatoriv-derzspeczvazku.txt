В Україні станом на ранок 24 листопада працюють лише 44% базових станцій мобільних операторів.

Про це на брифінгу повідомив речник Державної служби спеціального зв'язку та захисту інформації Володимир Кондрашов, передає кореспондент Укрінформу.
"Масовані ракетні атаки росії на енергетичну інфраструктуру України призвели до перебоїв живлення мереж зв'язку загального користування... Станом на 9 ранку сьогодні, 24 листопада, в Україні працює близько 44% базових станцій мобільних операторів від загальної кількості базових станцій, яка була до повномасштабного вторгнення", - сказав Кондрашов.
За його словами, енергетики, мобільні оператори, оператори телекомунікацій, Держспецзв'язку та Національний центр оперативно-технічного управління мережами телекомунікацій працюють цілодобово, аби відновити зв'язок у тих регіонах, де його зараз немає.
Як повідомлялося, енергетики спільно з мобільними операторами 19-20 листопада відновили роботу в усіх регіонах України 3300 базових станцій, які постраждали внаслідок російської агресії.
Ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти електропередачі.