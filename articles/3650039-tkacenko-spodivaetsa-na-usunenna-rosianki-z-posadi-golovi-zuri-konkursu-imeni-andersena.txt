Міністр культури та інформаційної політики Олександр Ткаченко висловився за усунення росіянки Анастасії Архипової з посади голови журі конкурсу для ілюстраторів імені Ганса Крістіана Андерсена.

Про це він написав у колонці для УП, передає Укрінформ.
"Анастасія Архипова є художником, членом різних професійних спілок та організацій, які всіляко підтримують війну росії проти України... московський відділ союзу художників росії, до правління якого входить Архипова, восени 2022 року організував пропагандистський конкурс плакатів "Агітфронт" з метою популяризації "спеціальної військової операції", а значить геноцидальної війни проти українців, серед свого населення",- заявив очільник МКІП.
Він нагадав, що локальні представництва Всесвітнього конгресу Міжнародної ради з дитячої книги (IBBY) зі Швеції, Норвегії, Фінляндії, Литви, Латвії, Естонії, Бельгії, Молдови висунули вимогу відставки новопризначеної голови журі. Сьогодні, 10 січня, Виконавча рада IBBY збереться, щоб обговорити цю ситуацію.
"Ми бажаємо представникам премії, яку називають "Нобелівською премією" з дитячої літератури, не зіпсувати свою репутацію", - підкреслив Ткаченко.
Від подякував королеві Данії Марґрете ІІ, яка відмовилася від патронату над премією ім. Андерсена через головування у журі російської ілюстраторки.
Ткаченко також висловив сподівання на усунення представника росії з посади віцепрезидента IBBY International і вилучення російських письменників з почесних списків творців дитячої літератури, "яких обрали відповідно до грошових внесків".
Як повідомлялося, королева Данії Маргрете ІІ не опікуватиметься дитячою книжковою премією імені Ганса Крістіана Андерсена після суперечки про призначення на посаду голови журі премії академіка російської академії мистецтв Анастасії Архипової.
Архипову обрали на цю посаду у вересні 2022 року на Всесвітньому конгресі Міжнародної ради з дитячої книги. Кілька країн, зокрема Швеція та країни Балтії, були проти такого рішення через російську агресію щодо України.
Премією ім. Андерсена нагороджуються найкращі дитячі письменники та художники-ілюстратори. Вона присуджується раз на два роки.