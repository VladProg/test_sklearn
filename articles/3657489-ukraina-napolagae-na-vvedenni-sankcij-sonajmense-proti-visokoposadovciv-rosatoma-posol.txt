Європейський Союз уже зараз має зробити перший крок у санкційній політиці проти дк «росатом» і запровадити санкції щонайменше проти російських високопосадовців у секторі атомної енергетики.

Про це заявив посол України в ЄС Всеволод Ченцов в інтерв’ю «Європейській правді», передає Укрінформ.
«Ми маємо з чогось почати. Зараз ми наполягаємо на тому, що принаймні високопосадовці у цьому секторі (атомної енергетики росії – ред.) мають потрапити під санкції, а далі нам треба просто посилити цю тенденцію", - сказав Ченцов.
Дипломат розповів, що Україна разом з партнерами зараз намагається довести неприйнятність ситуації, коли росія окупувала Запорізьку АЕС і з жовтня минулого року обстрілює інші українські атомні станції і водночас хоче залишатися на ринку атомної енергії та продовжувати бізнес у ЄС.
«Тобто ми завжди ставимо питання, що і держави члени Європейського Союзу, і треті країни мають зробити вибір: або вони мають справу з компанією, яка є, по суті, частиною російських окупаційних сил, якщо ми говоримо про ЗАЕС.., або різко, як зробила Фінляндія, чи поступово виходять з цієї залежності і, знову ж таки забезпечують свою безпеку, тому що якщо вони будують об’єкт з державою, яка може напасти на них завтра і буде мати всі плани і розуміння про всі чутливі точки об’єкта, це просто небезпечно", - зазначив посол України.
Як повідомлялося, Прем’єр-міністр Денис Шмигаль на спільній пресконференції з генеральним директором МАГАТЕ Рафаелем Маріано Ґроссі 18 січня заявив, що Україна твердо переконана у необхідності та своєчасності накладення санкцій на росатом, обмеження прав і привілеїв.