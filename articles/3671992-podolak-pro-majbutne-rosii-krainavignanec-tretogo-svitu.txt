У найближчому майбутньому вплив рф на глобальний порядок денний буде нікчемним - вона практично не впливатиме на ключові обговорення у міжнародній спільноті.

Про це в ефірі телемарафону сказав радник керівника Офісу Президента Михайло Подоляк, передає кореспондент Укрінформу.


«У росії немає майбутнього. У неї є майбутнє як країни третього світу, країни-вигнанця, закритої країни», - зазначив він.


За словами Подоляка, у найближчому майбутньому вплив рф на глобальний порядок денний буде нікчемним - тобто москва практично не впливатиме на ключові обговорення у міжнародній спільноті.


Він зауважив, що компроміс з рф буде означати, що їй дозволено порушувати міжнародне право. У такому разі, на думку Подоляка, не буде Європи у тому вигляді, у якому вона звикла існувати.


«Учора рф маскувала свої дії, а тепер показує, що всі ці демократії та гуманістичні цінності – не для неї. І тому якщо росія отримає якийсь компроміс, як було у 2014 році, - це означатиме, що вона домінує у Європі і поступово буде збільшувати фінансування ультрарадикальних угруповань, фінансування терактів, дивних протестних акцій по всій Європі тощо. Тобто, ми з вами не будемо мати того вільного європейського простору, до якого самі європейці звикли», - вважає радник керівника ОП.


Подоляк також висловив переконання, що в міру фіналізації війни з рф Україна буде дуже активним архітектором нової безпекової конструкції в Європі, у тому числі у справі забезпечення єдиного закритого повітряного простору.


«Це дуже важливі елементи, які вже обговорюються на різних рівнях», - додав представник ОП.


Як повідомлялося, 12 лютого Подоляк заявив, що росія накопичила багато живої сили, яку треба максимально швидко знищувати, щоб почати процес фіналізації війни.