У паризькому Центрі Помпіду відбулася презентація проєкту "Сучасний дарунок від України", в межах якого представлено понад 160 робіт українських митців.

Про це повідомляє пресслужба Міністерства культури та інформаційної політики, передає Укрінформ.

"До презентованої колекції увійшли твори з Києва, Харкова й Одеси. Це роботи митців різних поколінь: Сергія Ануфрієва, Леоніда Войцехова, Стаса Волязловського, Нікіти Кадана, Жанни Кадирової, Сергія та Віктора Кочетових, Олега Мальованого, Романа Пятковки, групи "Шило", - йдеться в повідомленні.



У МКІП зауважили, що ці 160 робіт доповнять колекцію українського мистецтва ХХ століття у Центрі Помпіду, до якої вже увійшли твори Олександра Архипенка, Соні Делоне, Казимира Малевича, Олександри Екстер, Вагрича Бахчаняна, Юрія Лейдермана та інших.
"В умовах агресивної війни росії проти України презентація колекції сучасного українського мистецтва у Центрі Помпіду – це свідчення великої підтримки не тільки відомого на весь світ музею, а й всього французького суспільства", - наголосили у МКІП.
Центр Жоржа Помпіду відкритий 1977 року з ініціативи президента Франції Жоржа Помпіду. Він включає Музей сучасного мистецтва, велику бібліотеку, концертні та виставкові зали, Інститут дослідження та координації акустики й музики.
Фото: МКІП