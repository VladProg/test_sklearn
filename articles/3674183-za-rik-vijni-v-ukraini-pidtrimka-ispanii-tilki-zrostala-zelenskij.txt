Україна відчуває солідарність Іспанії у боротьбі з російським агресором, підтримка іспанськими партнерами впродовж останнього року зростає.

Про це розповів Президент Володимир Зеленський під час спільної з Прем'єр-міністром Іспанії Педро Санчесом пресконференції, повідомляє кореспондент Укрінформу.
"Ми відчуваємо солідарність Іспанії з перших днів повномасштабної війни. І протягом цього року боротьби за Україну та вільну Європу підтримка Іспанії лише зростала", - сказав глава держави.

За його словами, іспанські партнери надають Україні оборонну, політичну, енергетичну, гуманітарну допомогу, надали прихисток для майже 200 тисяч українців.
Водночас Зеленський поінформував, що на сьогоднішніх переговорах із Санчесом обговорив усі ключові питання порядку денного взаємин України та Іспанії, взаємодії на європейському рівні.
"Я подякував Іспанії за суттєву оборонну підтримку, зокрема, за посилення спроможності у захисті нашого неба від російського ракетного терору завдяки наданим Україні системам ППО", - зауважив Президент, висловивши сподівання, що такі відносини будуть продовжені і далі для захисту людей дієвим приєднанням Іспанії до танкової коаліції.

"Сьогодні я отримав запевнення, що Іспанія передасть нам танки Leopard. Українські військові вже вчаться в Іспанії управлінню цими танками. Ми розраховуємо, що такий старт українсько-іспанської співпраці поповниться й іншими рішеннями, які дозволять нам якнайшвидше звільнити нашу Батьківщину", - наголосив Зеленський.
Також він відзначив, що надзвичайно важливою є допомога Іспанії в лікуванні та реабілітації поранених українських воїнів.
"Ми сьогодні приділили цьому час, ми говоримо про нові програми і з Міністерством охорони здоров’я, і з першими леді Іспанії та України. Я думаю, що ми будемо працювати у цьому напрямку. Дякую за ці пропозиції Іспанії", - сказав Президент.
Крім того, глава держави розповів, що на зустрічі йшлося про питання української, європейської та євроатлантичної інтеграції, формули миру, притягнення до відповідальності російських злочинців і відновлення України.
Як повідомлялося, у четвер, 23 лютого, в Україні з візитом перебуває Прем'єр-міністр Іспанії Педро Санчес.
Відео: Офіс Президента