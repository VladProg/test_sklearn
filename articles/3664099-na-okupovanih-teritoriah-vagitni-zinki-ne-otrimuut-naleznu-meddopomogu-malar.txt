На окупованих територіях вагітні жінки не отримують необхідну медичну допомогу через те, що медзаклади використовуються для лікування поранених російських військових.



Про це повідомила у своєму Телеграм-каналі заступник міністра оборони Ганна Маляр, передає Укрінформ.
“Дії російських окупаційних адміністрацій призводять до подальшого погіршення соціально-гуманітарної ситуації на тимчасово окупованій території України.
Зокрема, всі місцеві медичні заклади використовуються окупантами для лікування поранених російських військовослужбовців.
За даних обставин, вагітні жінки позбавлені можливості отримувати необхідну медичну допомогу”, - йдеться у повідомленні.
За словами Маляр, такі штучно створені труднощі становлять небезпеку життю та здоров’ю породіль і новонароджених, смертність серед яких на тимчасово окупованій території зросла більш ніж утричі, порівняно з аналогічними показниками до початку російської воєнної агресії.
Як повідомляв Укрінформ, у тимчасово захопленому загарбниками Маріуполі для лікування та отримання медичної страховки місцевих мешканців примушують отримувати російський паспорт.