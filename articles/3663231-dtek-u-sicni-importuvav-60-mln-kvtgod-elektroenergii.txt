За січень ДТЕК імпортував 60 млн кВт-год. електроенергії, надалі ж компанія планує збільшити закупівлю до 1 млрд кВт-год. на місяць, що дорівнює споживанню близько 4 мільйонів домогосподарств.

Як передає Укрінформ, про це повідомляє пресслужба компанії у Телеграмі.
«У січні ДТЕК поставив в енергосистему України 60 млн кВт-год. електроенергії. Це дозволяє зменшити дефіцит в енергосистемі і скоротити тривалість відключень. ДТЕК готовий постачати в Україну ще більше європейської електроенергії. У перспективі завдяки імпорту дефіцит в енергосистемі потенційно може зменшитись майже вдвічі», – йдеться у повідомленні.
Зазначається, що поставки електроенергії з ЄС можуть збільшитись до 1 млрд кВт-год. на місяць, що дорівнює споживанню близько 4 мільйонів домогосподарств. Для цього Україні потрібно укласти відповідні угоди із західними партнерами.
Як повідомлялося, з січня ДТЕК почав імпортувати електроенергію з Європи для покращення ситуації в українській енергосистемі.