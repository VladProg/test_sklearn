російські військові навмисне блокують ротації співробітників МАГАТЕ з Запорізької АЕС, що є грубим порушенням міжнародних норм права.

Як передає Укрінформ, про це йдеться у заяві МЗС України.
«Міністерство закордонних справ України рішуче засуджує блокування російською федерацією ротації експертів Міжнародного агентства з атомної енергії (МАГАТЕ) на тимчасово окуповану Запорізьку атомну електростанцію», – йдеться у заяві.
Зазначається, що окупаційні війська також продовжують активну мілітаризацію Запорізької АЕС та прилеглої території, розміщуючи там військову техніку та військовослужбовців.
“рф грубо порушує норми міжнародного права, підриває норми ядерної та радіаційної безпеки, а також демонструє повне ігнорування резолюцій Ради керуючих МАГАТЕ, які вимагають від росії негайно вивести військову техніку і російський персонал із ЗАЕС”, - підкреслили у МЗС.
У відомстві застерегли, що злочинні дії росії на українському ядерному об'єкті можуть призвести до катастрофи, масштаби якої були досі незнані для Європи.
“Москва має негайно розблокувати ротацію експертів МАГАТЕ та забезпечити їхнє невідкладне безпечне переміщення тимчасово окупованими територіями України до Запорізької АЕС.
Триваючі злочини РФ проти цивільних ядерних об’єктів в Україні, включаючи окупацію ЗАЕС, перешкоджання роботі МАГАТЕ та створення загроз життю міжнародних експертів, вимагають невідкладної міжнародної реакції”, - наголошується в заяві.
У МЗС закликали міжнародну спільноту вжити негайних кроків задля розширення санкцій проти російської державної корпорації «росатом», афілійованих з нею компаній та інституцій, а також інших ключових чинників атомної енергетики росії. Окремо наголосили на нагальності повного припинення співробітництва з рф у сфері ядерних технологій, а також обмеження прав і привілеїв Росії в МАГАТЕ.
“Розраховуємо на активні дієві зусилля Генерального директора МАГАТЕ Рафаеля Гроссі задля протидії злочинам рф. Єдиним можливим шляхом відновлення ядерної безпеки та захищеності в Європі є негайне виведення військового і цивільного персоналу рф із ЗАЕС, її демілітаризація та відновлення контролю України”, - переконані у міністерстві.
Як повідомляв Укрінформ, міністр енергетики Герман Галущенко заявив, що ситуація на Запорізькій АЕС, яка перебуває під контролем російських терористів, погіршується. Нинішні дії росіян ставлять під загрозу можливість швидкого підключення станції до мережі після її звільнення Україною.
Фото: Fredrik Dahl/IAEA