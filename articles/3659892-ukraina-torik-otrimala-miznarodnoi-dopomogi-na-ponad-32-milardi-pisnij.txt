Україна у 2022 році отримала міжнародної фінансової допомоги на понад 32 млрд дол., із яких 14 млрд дол. - це гранти.

Про це під час пресбрифінгу сказав голова Національного банку Андрій Пишний, повідомляє кореспондент Укрінформу.
"У 2022 році Україна отримала понад 32 млрд дол міжнародної допомоги, з яких понад 14 млрд дол. становили гранти. Завдяки цьому вдалось профінансувати частину зведеного бюджету та наростити міжнародні резерви до 28,5 млрд дол. на кінець 2022 року. Поточний рівень резервів є достатнім для забезпечення стійкості валютного ринку", - сказав Пишний.
Він зазначив, що з огляду на вже анонсовані обсяги міжнародної допомоги та прогрес у перемовинах з Міжнародним валютним фондом, загальний обсяг офіційного фінансування у 2023 році має перевищити 38 млрд дол.
"Це дасть змогу уникнути емісійного фінансування бюджетного дефіциту у 2023 році та підтримати міжнародні резерви на достатньому рівні. Очікується, що на кінець 2023 року міжнародні резерви становитимуть близько 27 млрд дол. і надалі зростатимуть", - сказав Пишний.
Як повідомляв Укрінформ, у 2022 році Україна отримала найбільший рівень допомоги у 410 млрд грн від США.
Фото: facebook.com/pyshnyy