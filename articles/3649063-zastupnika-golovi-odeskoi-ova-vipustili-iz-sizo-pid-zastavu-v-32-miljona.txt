Підозрюваного в корупційних діях заступника голови Одеської ОВА Олега Муратова сьогодні, 9 січня, звільнили із слідчого ізолятора під заставу в розмірі 3,2 млн грн.

Про це повідомила кореспонденту Укрінформу речниця пресслужби облпрокуратури Ірина Коваленко.
«За підозрюваного Муратова внесена застави розміром 3,2 млн грн, визначена ухвалою Приморського райсуду Одеси, і його випустили із СІЗО», - сказала Коваленко.
За її словами, на сьогодні ж призначено засідання Приморського райсуду Одеси, на якому розглядатиметься клопотання прокуратури про відсторонення Муратова від посади заступника голови Одеської обласної військової адміністрації.
Як повідомлялося, Служба безпеки України 5 січня затримала заступника голови Одеської ОВА Муратова, який за 35 тис. дол. пропонував звільнити підлеглого від кримінального покарання. Правоохоронці задокументували факт передачі посадовцю «авансу» у 27 тис. дол.
Приморський райсуд Одеси обрав Муратову запобіжний захід у вигляді 60 діб тримання під вартою з правом внесення застави у розмірі 3,2 млн грн.
6 січня керівник Одеської облпрокуратури Сергій Костенко заявив, що сторона обвинувачення порушуватиме питання про відсторонення Муратова від займаної посади заступника голови Одеської ОВА.
Фото: Суспільне. Одеса