Наразі у материнської компанії Facebook та Instagram 15 000 рецензентів контенту, з українським працюють українські модератори.

Про це Meta повідомила у відповідь на запит Forbes, передає Укрінформ.
Загалом питаннями безпеки у компанії опікуються 40 000 людей. З них 15 000 – рецензенти контенту. Їхні команди розташовані по всьому світу в різних часових поясах, ідеться у відповіді пресслужби Meta на запит Forbes.
«Всупереч деяким міфам, у нас немає і ніколи не було модераторів, які працюють із Москви. У нас там також немає і ніколи не було офісу», - наголошується у відповіді на запит.
Регіональний офіс, що керує 28 країнами всього регіону Центральної та Східної Європи, включно з Україною, розташований у Варшаві.
Для перевірки вмісту постів та скарг користувачів компанія використовує поєднання людської праці та технологій штучного інтелекту (AI). У цих командах працюють носії української мови, які розуміють локальний контекст.
Український контент, який потребує мовної та культурної експертизи, перевіряють українські модератори.
У Meta також стверджують, що кількість скарг не вливає на рішення про видалення контенту. Якщо допис не порушує правил і стандартів соцмережі, навіть велика кількість скарг не призведе до бану.
Як повідомлялося раніше, від початку повномасштабного російського вторгнення українські користувачі постійно стикаються з «антивоєнною» модерацією в соцмережах. Пов’язані з війною та її наслідками сторінки й дописи у Facebook, Instagram, Twitter, TikTok, LinkedIn систематично блокуються й видаляються. Однак самі компанії не розкривають точних алгоритмів модерації.
«Незалежно від того, хто публікує вміст, ми не дозволяємо нічого, що суперечить нашій політиці. Ці правила глобальні», - повідомили Forbes у Meta.
На початку російського вторгнення в Україну Meta створила Центр спеціальних операцій (Special Operations Center). У Meta його називають ще однією лінією захисту від дезінформації, що дає змогу швидше видаляти контент, який порушує стандарти й правила спільноти.
«Ми працюємо з понад 90 партнерами з перевірки фактів більш ніж 60 мовами, щоб переглядати й оцінювати точність вмісту», – йдеться у відповіді для Forbes. У компанії стверджують, що збільшили фінансування для українських партнерів із фактчеку, не уточнюючи їхню кількість та суми.
Міністерство цифрової трансформації України неодноразово заявляло, що працює над подоланням проблеми із блокування постів про війну та російські злочини в Україні, однак наразі чіткого рішення немає.