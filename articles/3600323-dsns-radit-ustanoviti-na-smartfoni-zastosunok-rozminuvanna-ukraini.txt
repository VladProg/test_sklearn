Державна служба з надзвичайних ситуацій закликає громадян установити мобільний застосунок “Розмінування України”, який попереджає про загрозу при наближенні до небезпечних ділянок.

Як передає Укрінформ, про це ДСНС повідомляє у Телеграмі.
“Мобільний застосунок “Розмінування України”, розроблений ДСНС спільно з партнерами, має зайняти місце на смартфоні кожного українця. Адже він справді може врятувати вам життя”, - ідеться в повідомленні.
Зазначається, що за допомогою додатка можна відстежувати місця виявлення вибухонебезпечних предметів (ВНП). Інтерактивна мапа показує можливі та вже підтверджені небезпечні зони, до яких не слід підходити, а при наближенні до таких ділянок застосунок одразу попередить про загрозу.
Також у додатку можна оперативно сповістити співробітників ДСНС про виявлення вибухових чи підозрілих предметів і викликати саперів для перевірки та знешкодження небезпечних знахідок.
Застосунок “Розмінування України” має розгорнутий каталог найбільш розповсюджених ВНП. У додатку є інструкція, яка пояснює, що потрібно робити при їх виявленні.
Завантажити додаток можуть користувачі як Android, так і Apple.
Як повідомляв Укрінформ, на звільнених від росіян територіях Донецької, Харківської та Херсонської областей рятувальники вже знищили понад 40 тисяч вибухонебезпечних предметів.