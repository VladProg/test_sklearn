Олександр Лієв розповів, що його призначили на посаду тимчасово виконуючого обов'язки голови департаменту військово-технічної політики, розвитку озброєння та військової техніки Міноборони влітку 2022 року.

Про це Лієв повідомив у коментарі кореспонденту Укрінформу, згадавши також поширені проти нього у соцмережах і ЗМІ звинувачення.
"У грудні 2021 року мене запросили на посаду, завдання якої – проводити реформу в питаннях забезпечення житлом військовослужбовців. Міністр (оборони – ред.) мене знав особисто. Тоді моїм завданням було перевести чергу на житло військовослужбовців у цифровий формат. Фактично, я був виконавцем між міністром оборони і міністром цифрової трансформації", – розповів він.
За словами Лієва, він встиг пропрацювати на цій посаді близько місяця, потім розпочалося повномасштабне вторгнення рф в Україну.
"Я пішов як боєць тероборони в найближчий пункт і організовував охорону кількох об’єктів в районі аеропорту "Жуляни". Там я зрозумів, що не вистачає зброї. Оскільки я був співробітником Міністерства оборони, почав організовувати доставку зброї до Києва. Використовував волонтерські вантажівки, відповідав за логістику. Це – мої менеджерські здібності, те, що я вмію. Побудував цей процес і впродовж трьох місяців доставив багато зброї до Києва та області, потім – до інших областей. Це може підтвердити тодішній голова Київської ОВА Кулеба, голова Миколаївської ОВА Віталій Кім, який каже, що завдяки мені Миколаїв не захопили, а також губернатори Донеччини, Луганщини, Сумщини. Коли ми привезли все, що було необхідно, ми отримали державні нагороди", – розповів посадовець.
За словами Лієва, після цього, наприкінці квітня 2022 року, міністр оборони призначив його на посаду заступника директора департаменту військово-технічної політики, розвитку озброєння та військової техніки Міністерства оборони.
"Я відповідав за планування. Маю відповідну освіту та реалізовані кейси. У серпні я перейшов на посаду т. в. о. директора департаменту", – сказав він.
Відповідаючи на запитання, чи проходив він перед цими призначеннями люстрацію відповідно до Закону України "Про очищення влади", Лієв сказав, що посада, яку він обіймав до цього (міністр курортів і туризму Криму), не підпадала під люстрацію.
Окрім того, він заперечив інформацію, що окупанти, прийшовши до Криму, не захотіли з ним працювати.
"Вони хотіли мене залишити, це я не залишився. Тоді уряд Могильова відправили у відставку і декому з міністрів запропонували залишитися в уряді аксьонова, в тому числі й мені. Просили, щоб я написав заяву про призначення, але я не розумів, що відбувається, казав, дайте я розберуся. І це видно по моєму стану на відео, яке тиражують на певне замовлення. Через кілька днів, коли стало очевидно, що це – захоплення Криму, я сказав, що я цього не підтримую", – розповів Лієв.
Говорячи про заяву, зроблену ним 5 березня 2014 року, що "Крим слід почути" і "легалізувати референдум", Лієв зазначив: "Я сказав це у момент, коли йшлося про проведення референдуму з одним питанням – про розширення повноважень АРК у складі України. Через день стало відомо, що це буде референдум про приєднання до росії. Тоді я зібрався і виїхав із Криму. За те, що я не підтримав референдум і назвав його незаконним, мені заборонили повертатися в Крим і проголосили мене персоною нон грата".
Як повідомляв Укрінформ, раніше Лієв заявив ЗМІ, що написав заяву про відставку з посади т.в.о голови департаменту Міноборони.
31 січня голова правління Центру протидії корупції Віталій Шабунін у своєму дописі у Фейсбуці повідомив, що Лієв закликав "почути Крим" під час референдуму у 2014 році та блокував українські маяки у 2006-му, які за розподілом Чорноморського флоту CРCР мали відійти Україні, але незаконно утримувалися флотом рф.

Фото: facebook.com/PBCUkraine