Російська дочірня компанія шведського виробника телекомунікаційного обладнання Ericsson уклала угоду з продажу свого бізнесу з підтримки клієнтів компанії, що належить колишньому місцевому менеджменту.

Про це повідомляє Укрінформ з посиланням на заяву компанії.
"Угода передбачає переведення приблизно 40 співробітників Ericsson, а також певних активів і контрактів, пов'язаних з цим бізнесом. Бізнес з обслуговування клієнтів не передбачає передачі обладнання, програмного забезпечення або супутніх послуг мобільним операторам в росії", - йдеться у заяві.
Компанія Ericsson оголосила про призупинення діяльності та поставок клієнтам у росії в квітні. Також компанія оголосила про упорядковану ліквідацію відповідно до застосовних санкцій.
Зазначається, що близько 400 працівників Ericsson в росії були звільнені і покидають компанію у зв'язку з припиненням діяльності.
У 2023 році Ericsson планує мати невелику присутність в рф. Юридична особа, що належить Ericsson, займатиметься процесами, пов'язаними із завершенням ліквідації бізнесу, йдеться у пресрелізі.
Як повідомляв Укрінформ, найбільший у світі виробник будматеріалів Holcim продав свій бізнес в росії місцевому менеджменту, який продовжить роботу під іншим брендом.