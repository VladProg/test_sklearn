Завдяки підтримці Євросоюзу три дні тому в Україні стартувала програма обміну старих ламп розжарювання на енергоощадні LED-лампи. Українці обміняли вже понад 750 тис. ламп.

Як передає Укрінформ, про це повідомив Прем’єр-міністр України Денис Шмигаль у Телеграмі.
Він зазначив, що разом із Президентом Єврокомісії Урсулою фон дер Ляєн завітали сьогодні до Головпоштамту, щоб поспілкуватися з людьми, які прийшли для обміну ламп.

Відео: телеграм-канал Дениса Шмигаля
«За перші три дні в Укрпошті вже обміняли понад 750 тис. ламп. Замовити послугу можна як у відділенні Укрпошти, так і в застосунку Дія. LED-лампи дозволять додатково заощадити на електроенергії», - написав Шмигаль.






Обмін лампочок: Шмигаль та фон дер Ляєн прийшли на пошту подивитися, як працює програма / Фото: КМУ

























Він додав, що наступного тижня ще 6 млн ламп будуть розподілені між містами районного значення. А до кінця лютого скористатися послугою зможуть і мешканці віддалених сіл завдяки пересувним відділенням Укрпошти.
«Вдячні пані Урсулі за сприяння ініціативі. Цінуємо підтримку ЄС. Залишаємося незламними та йдемо до перемоги!» - додав глава уряду.
Як повідомлялося, з 30 січня українці можуть обміняти у відділеннях Укрпошти п‘ять ламп розжарювання на стільки ж енергоощадних LED-ламп. Для цього необхідно залишити заявку через застосунок "Дія" та, отримавши підтвердження про наявність ламп, завітати до Укрпошти. Якщо скористатися застосунком немає можливості, достатньо прийти у відділення Укрпошти, пред'явити паспорт, ідентифікаційний код та обміняти лампи в порядку черги.