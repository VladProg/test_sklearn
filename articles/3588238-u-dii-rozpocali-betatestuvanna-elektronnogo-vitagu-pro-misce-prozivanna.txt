Міністерство цифрової трансформації розпочало бета-тестування електронного витягу про місце проживання в застосунку Дія.

Про це повідомляє Укрінформ з посиланням на пресслужбу Мінцифри у Телеграмі.
«Витяг про місце проживання – це документ, що підтверджує ваше місце проживання. Він може знадобитися під час отримання держпослуг, оформлення на роботу чи відкриття рахунку в банку та в різних життєвих ситуаціях, де необхідно підтвердити місце проживання. Ця послуга вже доступна на порталі Дія, і скоро з'явиться у застосунку», - йдеться в повідомленні.
У міністерстві зазначили, що вони активно працюють над тим, щоб документ був готовий за кілька кліків та був завжди поруч у смартфоні. Долучитись до тестування послуги можна за цим посиланням.
Для бета-тесту необхідно мати: верифікований податковий номер (РНОКПП); зареєстроване місце проживання; вік понад 14 років. Щоб протестувати послугу для своєї дитини до 14 років, потрібно мати додане свідоцтво про її народження в застосунку.
Як повідомлялося, із 3 жовтня 2022 року в застосунку «Дія» доступна нова послуга — купівля військових облігацій.