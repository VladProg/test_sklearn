Астероїд Діморф, в який американське космічне агентство NASA навмисно спрямувало космічний апарат у рамках випробування захисту Землі від зіткнень з космічними тілами, залишив після зіткнення слід з уламків завдовжки 10 тисяч кілометрів.

Про це повідомляє Укрінформ з посиланням на ВВС.
Як зазначається, наслідки навмисного удару зонду NASA Dart з Діморфом, супутником астероїда Дідім, зафіксував наземний телескоп Southern Astrophysical Research (SOAR) у Чилі.
На зображеннях можна побачити слід з уламків, який простягається на понад 10 тисяч кілометрів і, як очікується, буде ставати ще довшим, поки повністю не розсіється і стане схожим на інший космічний пил.
«Неймовірно, наскільки чітко ми можемо сфотографувати структуру та масштаби наслідків у наступні дні», - заявив астроном Тедді Карета, який брав участь у дослідженні.
За словами Майкла Найта з Дослідницької лабораторії Військово-морського флоту США, сліди уламків будуть спостерігатися протягом найближчих тижнів і місяців.
Як повідомлялося, 24 листопада минулого року NASA спільно з компанією SpaceX успішно запустили в космос ракету-носій Falcon 9 з апаратом місії Double Asteroid Redirection Test (DART). Місія NASA з перенаправлення астероїдів - перша спроба перевірити, чи можливо змінити курс небесного тіла.
Наприкінці вересня NASA навмисно спрямувало космічний апарат в астероїд під час випробування першої у світі планетарної оборонної системи, розробленої для запобігання потенційних зіткнень метеоритів із Землею.
Сплановане зіткнення сталося через 10 місяців після запуску DART.