На тимчасово окупованій Запорізькій АЕС через дії російських окупантів зупинився повномасштабний тренажер (ПМТ), на якому відпрацьовують навички для роботи на ядерному об’єкті.

Про це повідомляє пресслужба Енергоатома у Фейсбуці, передає Укрінформ.
«Підготовка та підтримання кваліфікації на ПМТ є важливою для безпеки АЕС складовою експлуатаційної діяльності та має проводитися систематично, щоб персонал зберігав і розвивав раніше набуті навички», – йдеться у повідомленні.
Зазначається, що російські окупанти блокують доступ до робочих місць інструкторам ПМТ через відмову співпрацювати та підписувати контракти із фейковим АО «Эксплуатирующая организация Запорожской АЭС».
“ПМТ має підтримувати ліцензовану готовність персоналу АЕС, і це є однією з вимог Державної інспекції ядерного регулювання України. Також проводити навчання рекомендує Міжнародне агентство з атомної енергії. Безпечність експлуатації найбільшого в Європі ядерного об'єкта знаходитиметься під загрозою без доступу українських атомників до навчання та підвищення кваліфікації”, - зазначили в Енергоатомі.
Як повідомляв Укрінформ, у листопаді 2022 року ЗАЕС втратила доступ до зовнішніх джерел електроенергії внаслідок обстрілів російськими військами, який було відновлено за кілька днів.