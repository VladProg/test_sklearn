Оперу "Травіата" Джузеппе Верді в осучасненій постановці Анатолія Солов'яненка Національна опера поставить 29 та 30 жовтня.

Про це повідомляє пресслужба Міністерства культури та інформаційної політики, передає Укрінформ.
"Перед нами стояло досить складне завдання – ми хотіли зробити зовсім новий і такий власний, авторський, якщо можна так сказати, погляд на цю драматургію та музику. Наскільки це вдасться – вирішить глядач. Але у процесі роботи ми намагалися вирішити це завдання", - зазначив режисер-постановник.

За словами Солов'яненка, це переосмислення актуалізувалося тим, що "Травіата" у березні 2023 року святкуватиме своє 170-річчя від дня першої постановки, тому "з'явилася ідея зробити постановку ближчою до сучасного глядача".

Солов'яненко також підкреслив, що у розробці авторської концепції стала в нагоді надчасовість "Травіати": події твору не прив'язані до конкретної історичної доби, а відсилають до глибини людських почуттів і всього спектру емоцій, які властиві кожній людині.

Зазначається, що до постановного складу увійшли режисер Анатолій Солов'яненко, диригент Микола Дядюра, хормейстер Вікторія Савенко, художник Андрій Злобін, художник костюмів Ганна Іпатьєва й постановник танців Віктор Іщук.
Повідомлялося, що опера на три дії італійського композитора Джузеппе Верді на лібрето Франческо Марія П'яве за мотивами роману "Дама з камеліями" Александра Дюма-сина вперше поставлена 6 березня 1853 року в театрі Ла Феніче у Венеції і спочатку зазнала провалу, однак, перероблена, стала однією з найвідоміших опер.
Фото: Олександра Злуніцина