Україна очікує від Австрії належного розслідування незаконного вивезення українських дітей до рф.

Про це йшлося у виступі віцепрем'єр-міністра - міністра з питань реінтеграції тимчасово окупованих територій на нараді щодо незаконного вивезення двох українських дітей з Австрії до росії, передає Укрінформ із посиланням та Телеграм Ірини Верещук.
«Україна звертається до компетентних органів Австрійської Республіки з вимогою належного розслідування, чому українські діти були передані російській стороні. У випадку наявності ознак злочину всі причетні мають бути притягнуті до відповідальності», – наголосила віцепрем’єр.
До наради долучилися Уповноважений ВРУ з прав людини Дмитро Лубінець, посол України в Австрії Василь Химинець, представники МЗС, Мінсоцполітики, Мін’юсту, Національної сервісної служби України.
Як повідомлялося, суть інциденту в тому, що австрійський громадянин без відома відповідних українських органів відправив до росії двох українських дітей під приводом передачі їх батькам.