Українці матимуть змогу послухати концерт з Метрополітен-опери до річниці вторгнення росії в Україну на Радіо Культура.

Як передає Укрінформ, про це повідомляє пресслужба Міністерства культури та інформаційної політики.
«До річниці жорстокого вторгнення росії в Україну, 24 лютого о 7 PM, Метрополітен-опера спільно з Лінкольн-центром і Постійним представництвом України при США презентують подію «За Україну: Концерт пам’яті та надії». За сприяння Міністерства культури та інформаційної політики України українські радіослухачі зможуть почути концерт наступного дня, 25 лютого, на Радіо Культура. Під час концерту в пам'ять про невинних жертв війни прозвучить «Реквієм» Моцарта, а в передчутті майбутньої перемоги - 5-та симфонія Бетховена» , - йдеться у повідомленні.
Генеральний менеджер нью-йоркського закладу Пітер Гелб повідомив, що також зі сцени лунатиме гімн України та «Молитва за Україну» Валентина Сильвестрова.
Класичні твори виконає оркестр під керівництвом канадського диригента Янніка Незе-Сегена.
Солістами виступлять: Голда Шульц (сопрано) та Емілі Д'Анджело (мецо-сопрано), а також український тенор Дмитро Попов і український бас-баритон Владислав Буяльський.
Як повідомлялося, у Метрополітен-опері в Нью-Йорку повідомили імена чотирьох фахівців з України, які пройдуть стажування в театрі з березня по червень 2023 року.
Фото: mkip.gov.ua