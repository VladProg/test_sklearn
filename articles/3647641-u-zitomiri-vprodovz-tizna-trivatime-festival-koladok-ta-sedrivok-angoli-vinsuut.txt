У Житомирі впродовж 8-15 січня проходитиме фестиваль колядок та щедрівок «Янголи віншують».

Як передає Укрінформ, про це у Фейсбуці повідомляють організатори заходу.
«8 січня о 14.00 розпочнеться традиційний фестиваль колядок та щедрівок «Янголи віншують». Цього року фестиваль відбуватиметься з 8 по 15 січня у подвір’ї Навколокультурного простору», - йдеться у повідомленні.
Зазначається, що на відкритті фестивалю лунатимуть колядки від фольклорного гурту «Медуниця» з Києва, фольклорного ансамблю «Мальва» зі Звягеля, гурту «Релікт» із Радомишля, хору парафії святого Василія Великого УГКЦ Житомира, хору «Solis» Житомирського державного університету ім. І. Франка, а також зразкового гурту «Джерельце» із Житомира.
У програмі фестивалю також різдвяні фотозони, ярмарок майстрів народної творчості, вечірні виступи діджеїв, тематичні театралізовані дійства від аматорських колективів міста. Вхід на всі заходи вільний.