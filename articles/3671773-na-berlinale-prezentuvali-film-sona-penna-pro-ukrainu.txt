У рамках 73-го Берлінського міжнародного кінофестивалю презентовано фільм Шона Пенна "Superpower" про війну росії проти України.

Про це розповів керівник ОП Андрій Єрмак у Телеграмі, передає Укрінформ.
"На Берлінському кінофестивалі відбулася прем’єра фільму Шона Пенна "Superpower", який Шон і Аарон Кауфман зняли про нашу Україну - справжню наддержаву. У ньому розповідається про війну за незалежність, російське вторгнення, яке сам Шон Пенн зустрів у Києві і бачив на власні очі перший день початку повномасштабної війни", - зазначив Єрмак.
Він подякував авторам стрічки, підкресливши, що "битва за правдиву історію - це ще один фронт війни, на якому ми повинні виграти".

"Правда у кіно - це наша перемога", - додав керівник ОП.
Як повідомлялося, Берлінський міжнародний кінофестиваль відбудеться з 16 по 26 лютого. Цьогоріч Україну представляють шість фільмів.
На відкритті Берлінале виступив Президент Володимир Зеленський.