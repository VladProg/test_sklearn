Вища рада правосуддя обрала своїм головою Григорія Усика.

Як передає Укрінформ, про це ідеться на сторінці ВРП у Фейсбуці.
“15 голосами Головою Вищої ради правосуддя обраний Григорій Усик. Відповідне рішення ухвалила Вища рада правосуддя 23 січня 2023 року”, - йдеться в повідомленні.
Зазначається, що відповідно до ст. 22 Закону України «Про Вищу раду правосуддя» Голова Вищої ради правосуддя обирається з членів ВРП строком на два роки таємним голосуванням шляхом подання бюлетенів з будь-якою кількістю кандидатур, запропонованих членами Вищої ради правосуддя.
Рішення про обрання вважається ухваленим, якщо за нього проголосувало більш ніж половина від конституційного складу Вищої ради правосуддя.
У ВРП інформують, що Григорій Усик - суддя Касаційного цивільного суду у складі Верховного Суду був обраний членом ВРП ХІХ позачерговим з'їздом суддів України 11 січня 2023 року.
У 1984-1995 роках він працював в органах ГУ МВС України в місті Києві.
У 1994 році закінчив Харківський юридичний інститут (наразі НЮУ імені Ярослава Мудрого).
З грудня 1995 року по серпень 2002 працював суддею Дарницького районного суду міста Києва.
У 2002-2017 роках працював суддею Апеляційного суду міста Києва, в період з травня 2014 року і до призначення суддею Верховного Суду займав посаду секретаря судової палати з розгляду цивільних справ Апеляційного суду міста Києва.
З листопада 2017 року працює суддею Верховного Суду.
Як повідомляв Укрінформ, ХІХ з'їзд суддів України обрав вісьмох членів Вищої ради правосуддя. Таким чином, ВРП стала повноважною.
Згідно з законом “Про Вищу раду правосуддя”, ВРП складається з двадцяти одного члена, з яких десятьох - обирає з’їзд суддів України з-поміж суддів чи суддів у відставці, двох - призначає Президент, двох - обирає Верховна Рада, двох - з’їзд адвокатів, двох - всеукраїнська конференція прокурорів, двох - з’їзд представників юридичних вищих навчальних закладів та наукових установ. Голова Верховного Суду входить до складу Вищої ради правосуддя за посадою.
Фото: Вища рада правосуддя