Керівник Офісу Президента України Андрій Єрмак провів телефонну розмову з генеральним директором із питань економіки, науки і технологій Міністерства закордонних справ, справ Співдружності націй та розвитку Великої Британії Кумаром Айєром, під час якої наголосив на необхідності посилення санкційного тиску проти рф, особливо щодо російських пропагандистів та військових, які брали участь у війні, та членів їхніх родин.

Про це повідомляє Укрінформ із посилання на Офіційне інтернет-представництво Президента України.
«Керівник Офісу Президента зазначив, що одним із важливих напрямів сьогодні є застосування обмежувальних заходів до російських пропагандистів і відомих публічних діячів, які виправдовують війну рф проти України й при цьому мають активи, нерухомість у країнах Заходу, організовують та беруть участь у різних заходах у цих країнах. Також потрібні візові обмеження для російських військових, які брали участь у війні проти України, та членів їхніх родин», - йдеться у повідомленні.
Єрмак наголосив, що війна росії проти України не припиняється, тривають важкі бої на сході України, а 26 січня країна зазнала чергової ракетної атаки з боку агресора, тому необхідно посилювати тиск на російську федерацію, зокрема санкційний.

Керівник ОП подякував за те, що Велика Британія залишається одним із лідерів у питанні санкцій.
Він поінформував Айєра про ініціативу проведення в Україні найближчим часом санкційного саміту за участю представників країн-партнерів, на якому буде проаналізовано, що вже зроблено, та обговорено наступні кроки.
За словами чиновника, Міжнародна робоча група Єрмака-Макфола й далі працює над рекомендаціями щодо нових санкцій проти росії.
Зі свого боку Айєр зазначив, що Велика Британія готова активно працювати над пошуком шляхів посилення та підвищення ефективності санкційної політики щодо рф і висловив готовність ознайомитися з усіма відповідними пропозиціями.