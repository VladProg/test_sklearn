Без зниження стелі цін росія продовжить заробляти на нафті достатній ресурс для війни — сотні мільйонів доларів на добу.

Про такий ризик попередив у коментарі Укрінформу колишній директор з інтегрованих комунікацій НАК “Нафтогаз України”, експерт Центру Разумкова Максим Білявський.
За його словами, в кремлі хочуть отримати приблизно третину доходів цьогорічного бюджету за рахунок податкових платежів від нафтогазової галузі, заробивши таким чином щонайменше $127 мільярдів. І це - без урахування дивідендів та прибутків компаній. На такі показники агресор може розраховувати, якщо добовий видобуток нафти становитиме приблизно 10 мільйонів барелів, а її експортна ціна - $50 за барель. Отже, лише цей ресурс щодня приноситиме рф до пів мільйона доларів.
“Приблизно таких показників держава-терористка може досягнути, якщо світ зупинить зусилля із санкційного тиску та обмежиться вже ухваленими рішеннями. Такі ризики пов’язані принаймні з кількома факторами. Перший — те, що цінову стелю встановлено лише для основної російської експортної марки, Urals. Насправді ж більше третини постачань нафти з рф припадає на інші сорти, насамперед ESPO, ціна відвантаження якого - $66 за барель. Торгує агресор і сортами нафти Sokol та Vityaz, які коштують по $70 за барель”, - пояснив Білявський.
Тому міжнародна спільнота, на його думку, вже в січні має знизити поріг цінового обмеження на російську нафту усіх сортів до $35 за барель. Хоча навіть така ціна не позбавить москву величезних доходів, адже набагато перевищує собівартість видобутку нафти в рф. Проте можливості фінансування агресії все ж зменшаться.
Ще одним ризиком збереження санкційного тиску на теперішньому рівні Білявський назвав те, що, окрім ціни, на доходи держави-агресора впливають значні обсяги постачань. На фоні зменшення відпускних цін російської нафти сорту Urals її відвантаження зменшились мінімально.
"За перший тиждень нового року сукупний потік російської нафти через морські порти зріс на 0,2 млн барелів на добу. Щодобові постачання з тихоокеанського регіону і Арктики зросли на 0,14 та 0,2 млн барелів відповідно, компенсуючи зменшення відвантажень із Чорного та Балтійського морів. Якщо порівнювати обсяги відвантажень з початком грудня, то вони скоротилися лише на 0,5 млн барелів - до рівня 2,5 млн барелів на добу”, - акцентував експерт.
Третій фактор, на який Україна та її партнери мають миттєво реагувати, — спроби обійти санкції в частині послуг іноземних сервісних компаній, - переконаний Білявський.
Як повідомлялося, з 5 грудня діє заборона на експорт нафти з рф до ЄС, а також встановлено цінову стелю в $60 за барель російської сировини, що перевозиться морем. Таке рішення ухвалила коаліція за обмеження ціни (Євросоюз, країни Великої сімки й Австралія), яка планує щомісяця переглядати рівень обмежень. Прем’єр-міністерка Естонії Кая Каллас цими днями вкотре закликала союзників України якнайшвидше знизити встановлену цінову стелю.