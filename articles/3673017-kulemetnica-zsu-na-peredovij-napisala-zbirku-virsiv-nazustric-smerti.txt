Кулеметниця ЗСУ з Івано-Франківська Оксана Рубаняк на передовій написала збірку поезій «Назустріч смерті».

Про це Рубаняк повідомила у Фейсбуці, передає Укрінформ.
«Поки я на позиціях, вирішила поділитися з вами новиною. Збірка поезій «Назустріч смерті» надрукована в обсязі 1 000 примірників та вже готова до продажу. Вірші, опубліковані у збірці, я писала на передовій», - зазначила Рубаняк.
За її словами, книга присвячена зниклому безвісти побратиму Валентину Солтановському «Старому» та всім борцям за незалежність, суверенітет і територіальну цілісність України.

«У бліндажах та окопах, під час артилерійських обстрілів та стрілкових боїв, наступів та штурмів в голові були різні думки. Коли ж я потрапляла у спокійніше місце, записувала все на аркуш, щоб потім поділитися зі світом», - зізнається авторка збірки.
Один із перших примірників книги «Назустріч смерті» Оксана Рубаняк підписала просто в окопах. Нині вона засмучена лише тим, що не всім побратимам зможе подарувати книгу, як обіцяла, бо не всі залишились живими.
Придбати книгу можна на сайті за посиланням.
Усі кошти, виручені від продажу збірки, будуть скеровані на амуніцію для бійців підрозділу 72-ї окремої механізованої бригад, де служить Рубаняк.
Як повідомлялося, що Оксана Рубаняк була заступницею голови Молодіжної ради Івано-Франківська. Після 24 лютого вона вступила до територіальної оборони, а від травня служить кулеметницею одного з підрозділів 72-ї окремої механізованої бригади імені Чорних Запорожців.