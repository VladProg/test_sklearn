Україна в якості гуманітарної допомоги отримала дороговартісні препарати для лікування вірусного гепатиту С у дітей виробництва Gilead Sciences.

Про це повідомляє Центр громадського здоров'я, передає Укрінформ.
«Новітній препарат має пряму дію, тому організм, уражений вірусом гепатиту С, краще та оперативніше реагує на таку терапію. За рахунок цього лікування відбувається швидше та ефективніше, а ймовірність побічних ефектів на багато менша, ніж під час прийому препаратів попереднього покоління», - йдеться в повідомленні.
В ЦГЗ нагадали, що вакцинації від вірусного гепатиту С не існує, проте за допомогою сучасних противірусних препаратів прямої дії можна вилікувати більше як 95% людей з цією інфекцією.
Гепатит – це захворювання печінки, яке у більшості випадків має вірусну природу. Найбільшу небезпеку для людини становлять гепатити В та С (ВГВ та ВГС). За оціночними даними в Україні 5% населення інфіковано ВГС (з них 3,6% мають хронічний вірусний гепатит С) та 1,5% – ВГВ. Вірусні гепатити можуть перебігати безсимптомно до того часу, поки не призведуть до серйозних уражень печінки, хвороба може протікати як гостро, так і хронічно. Вірусні гепатити передаються через інфіковану кров та біологічні рідини.
Шляхами передачі вірусу є хірургічні втручання, стоматологічні процедури, використання нестерильного інструментарію для татуювання, пірсингу, вживання ін’єкційних наркотиків, незахищені статеві контакти, можлива передача збудника від матері до дитини під час пологів.
Захворіти на гепатит може кожен, незалежно від віку, статі та способу життя. Своєчасне встановлення діагнозу та призначення лікування позитивно впливають на перебіг хвороби, дозволяють уникнути ускладнень та зберегти пацієнту повноцінне життя.
Хронічний гепатит В — невиліковний. Але його можна попередити завдяки вакцинації. Щеплення ефективно запобігає інфікуванню та його хронічним наслідкам в 96%. Захист зберігається щонайменше 20 років, а у деяких випадках — протягом усього життя.
Захистити дітей від ураження ВГВ можна також завдяки щепленню. Вчасна вакцинація захищає дитину, а загальне охоплення вакцинацією у 95% може назавжди викорінити захворювання, як явище. Приблизно у 30-50% дітей, інфікованих у віці від 1 до 6 років, розвивається хронічний гепатит В. Саме у цьому віці 90% вірогідності, що гепатит В стане хронічною хворобою. Ризик знижується, коли дитина стає старше.
Щоб отримати вакцинацію для вашої дитини - зверніться до свого сімейного лікаря. В Україні щеплення від вірусного гепатиту В для дітей безкоштовне.