Верхня палата Конгресу США одностайно проголосувала за проєкт закону, який забороняє використання популярного застосунку TikTok на державних телефонах і пристроях - з огляду на безпеку та приналежність цієї мережі китайським виробникам.

Голосування відбулося в середу, повідомляє Укрінформ із посиланням на The Hill.
«Закон про заборону TikTok на державних пристроях, внесений сенатором-республіканцем Джошем Хоулі, був ухвалений одностайно у середу, тобто жоден із сенаторів не заперечував проти нього», - підкреслюється у повідомленні.
Законодавчий акт передбачає заборону завантаження або використання TikTok на будь-якому пристрої, виданому для службового користування Сполученими Штатами чи державною корпорацією.
«TikTok – це троянський кінь Комуністичної партії Китаю. Це серйозний ризик для безпеки Сполучених Штатів», - заявив у цьому зв’язку автор законопроєкту сенатор Ґоулі. Він також закликав адміністрацію Байдена й демократів підтримати цю ініціативу.
Голосування в Конгресі США відбулося після того, як у щонайменше 13 штатах місцева влада ввела подібну заборону.
Як повідомлялося, соціальна мережа TikTok, яка базується на поширенні коротких відеороликів, належить китайській компанії ByteDance. Раніше сенатор-республіканець Марко Рубіо виступив з ініціативою взагалі заборонити користування TikTok на території Сполучених Штатів.