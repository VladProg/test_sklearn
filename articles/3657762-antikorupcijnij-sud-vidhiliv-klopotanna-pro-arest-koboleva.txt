Вищий антикорупційний суд відмовив у задоволенні клопотання щодо застосування запобіжного заходу ексголові Національної акціонерної компанії у вигляді тримання під вартою.

Як передає Укрінформ, про це Вищий антикорупційний суд повідомляє у Фейсбуці.
«У понеділок, 23 січня, слідчий суддя ВАКС у повному обсязі відмовив у задоволенні клопотання детектива НАБУ про застосування запобіжного заходу у вигляді тримання під вартою щодо колишнього голови Національної акціонерної компанії», - ідеться у повідомленні.
Повний текст ухвали буде оголошено 30 січня 2023 року.
Спеціалізованої антикорупційної прокуратури оскаржить рішення суду про відмову в застосуванні запобіжного заходу щодо ексголови правління «Нафтогазу» Андрія Коболєва.
«Прокурор САП не погоджується з рішенням суду про відмову в застосуванні запобіжного заходу колишньому голові правління НАК «Нафтогаз України», який підозрюється у заволодінні шляхом зловживання своїм службовим становищем понад 229 млн грн», - йдеться у повідомленні САП у Телеграмі.
Прокурор вважає рішення суду необґрунтованим та незаконним.
«Не застосування запобіжного заходу може негативно вплинути на подальше розслідування. Крім того, існують ризики того, що підозрюваний може покинути країну або перешкоджати слідству», - наголосили в САП.
Зважаючи на викладене, прокурор після ознайомлення з повним текстом рішенням суду, оскаржить це рішення в суді апеляційної інстанції.
Як повідомлялося, 19 січня колишньому голові правління НАК «Нафтогаз України» Андрію Коболєву була оголошена підозра у привласненні понад 229 млн гривень під виглядом «премії». Так, за даними слідства, у 2018 році, зловживаючи своїм службовим становищем, фігурант ініціював розгляд наглядовою радою Нафтогазу питання про погодження виплати премії за досягнення вагомих цілей, реалізацію важливих, стратегічних проєктів працівникам компанії включно із членами правління. Пізніше посадовець підготував зміни та доповнення до подання про виплати премії за екстраординарні досягнення, призначивши собі «винагороду» розміром 10 мільйонів доларів.
Спеціалізована антикорупційна прокуратура просила суд застосувати до Коболєва запобіжний захід у вигляді тримання під вартою з можливістю внесення застави розміром 365 млн гривень.
Сам Коболєв після оголошення йому підозри у ймовірному розкраданні понад 229 млн грн заявив, що «не буде ховатися та доводитиме свою правоту».