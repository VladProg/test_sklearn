Представники «Пласту» привезли до будівлі Кабміну Вифлеємський вогонь.

Про це Прем'єр-міністр України Денис Шмигаль написав у Телеграмі після того, як представники «Пласту» передали КМУ Вифлеємський вогонь.
“У будівлі уряду засяяв Вифлеємський вогонь, який передали сьогодні представники «Пласту». Світло з Вифлеєму упродовж століть перед різдвяними святами несло людям мир, злагоду й тепло. Для українців цей вогонь набув особливого значення, оскільки став символом перемоги світла над темрявою, добра над злом”, - зазначив Шмигаль.

Він побажав, щоб цей Вифлеємський вогонь допомагав нашій державі йти до перемоги.

Як повідомляв Укрінформ, у неділю, 11 грудня, у пункті пропуску “Малий Березний” відбулася традиційна передача Вифлеємського вогню миру. Пластуни повезли Вифлеємський вогонь територією України, а військовий капелан Чопського прикордонного загону доставив священний вогонь у каплицю святого Спиридона Триміфунтського, звідки його поширять по прикордонних підрозділах.
Поширення Вифлеємського вогню - міжнародна щорічна скаутська акція до святкування Різдва Христового. Ідея акції полягає у поширенні символічного вогню, запаленого на місці народження Ісуса Христа. Так, австрійські скаути беруть Вифлеємський вогонь миру з Вифлеєму. Літаком доставляють до Відня. А звідти – передають іншим скаутським осередкам.
Фото: Денис Шмигаль