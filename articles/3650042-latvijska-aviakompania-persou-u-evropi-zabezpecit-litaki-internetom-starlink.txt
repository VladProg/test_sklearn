Латвійська компанія airBaltic стане першим авіаперевізником в Європі, який запустить супутниковий інтернет Starlink на борту своїх літаків.

Про це йдеться у пресрелізі компанії, передає Укрінформ.
“Це історичний момент для нашої авіакомпанії та галузі в цілому. Незабаром airBaltic стане першою авіакомпанією в Європі, яка запустить високошвидкісний, безлімітний і безкоштовний супутниковий інтернет на борту”, - заявив гендиректор Мартін Гаусс.
Зазначається, що airBaltic співпрацюватиме зі SpaceX, щоб отримати необхідне схвалення STC (додатковий тип сертифікації), і очікується, що вже цього року розпочне встановлення продукту на всьому авіапарку Airbus A220-300 airBaltic.
«Ставши першою європейською авіакомпанією, яка запровадила Starlink на своєму авіафлоті, airBaltic встановлює новий стандарт у забезпеченні пасажирів інтернетом», — сказав віцепрезидент SpaceX із продажів Starlink Джонатан Гофеллер.
Як повідомлялося, компанія SpaceX 28 грудня 2022 року запустила у космос першу партію з 54 супутників Starlink нового покоління.