Час, протягом якого роботодавцям за поданими заявами-розрахунками мають надходити страхові кошти для виплати лікарняних, скорочено із 10 до 3 днів.

Про це повідомляє Міністерство соціальної політики України, передає Укрінформ.
«Якщо раніше Фонд соціального страхування України (ФССУ) перераховував кошти роботодавцям протягом 10 днів після надходження заяви-розрахунку, то Пенсійний фонд України має здійснювати таке фінансування протягом 3 днів після надходження заяви-розрахунку», - йдеться в повідомленні.
У Мінсоцполітики підкреслили, що, попри зміну уповноваженого органу в системі загальнообов’язкового державного соціального страхування у зв’язку з тимчасовою втратою працездатності та від нещасного випадку на виробництві, форма заяви-розрахунку залишилась незмінною.
Зазначається, що так само не змінилися і умови здійснення виплат працівникам за лікарняними.
Згідно із Законом України «Про загальнообов’язкове державне соціальне страхування», оплата лікарняних здійснюється роботодавцем, як це було і раніше: 5 днів за рахунок власних коштів, починаючи з шостого дня – за рахунок страхових коштів. У випадку лікарняних внаслідок нещасного випадку на виробництві – з 18-го дня непрацездатності.
Як повідомлялося, з 1 січня 2023 року уповноваженим органом у системі загальнообов’язкового державного соціального страхування є Пенсійний фонд України. Відтепер ПФУ виплачуватиме: допомогу по тимчасовій втраті працездатності (“лікарняні”); допомогу по вагітності і пологах (“декретні”); допомогу на поховання застрахованим особам, в тому числі потерпілим на виробництві; одноразові та щомісячні страхові виплати потерпілим на виробництві, членам їх сімей.
З початку 2023 року ПФУ профінансував страхові виплати потерпілим на виробництві і лікарняні на 913,5 млн грн.