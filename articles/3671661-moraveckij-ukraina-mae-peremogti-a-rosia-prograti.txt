Україна має перемогти у цій війні, а росія повинна програти. Країни Заходу повинні зробити все можливе, щоб підтримати Україну, аби вона перемогла.

Про це під час Мюнхенської безпекової конференції заявив прем’єр-міністр Польщі Матеуш Моравецький, передає кореспондент Укрінформу.
Як підкреслив глава польського уряду, аби збудувати твердий мир лідери західного світу мають змінити логіку.
“Ми не можемо казати: Україна не може програти, а росія не може виграти. Це помилка. Треба сказати: Росія має програти цю війну, а Україна має її виграти”, - наголосив Моравецький.
За його словами, якщо США хочуть залишитися супердержавою, то вони не повинні дозволити собі, як у випадку з Афганістаном, на наступну поразку в Україні.
“Я вірю, що українці, українські воїни та президент Зеленський роблять все, щоб виграти цю війну, і ми зі свого боку повинні зробити все, щоб підтримати Україну, щоб вона перемогла”,- підкреслив глава польського уряду.
На запитання, чи Польща надали б Україні винищувачі F-16, Моравецький підкреслив, що Варшава має їх дуже мало. Відтак, Польща погодилася б передати Україні інші типи винищувачів, які має у своєму розпорядженні, разом з іншими країнами, в межах рішення країн НАТО.
Він нагадав, що Польща вже передала Україні 250 танків і планує передати Києві чергові 60 модернізованих танків T-72, а також 14 танків Leopard 2.