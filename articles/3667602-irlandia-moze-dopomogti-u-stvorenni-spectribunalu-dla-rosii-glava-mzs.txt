Ірландія, яка не належить до військових союзів, може зробити суттєвий внесок у створення спеціального трибуналу для засудження злочину агресії рф.

Про це під час діалогу під егідою Атлантичної ради заявив міністр закордонних справ та оборони Ірландії Міхал Мартін.


«Ірландія має певні ключові принципи, зокрема виступає за ядерне нерозповсюдження, за дотримання прав людини. Тож ми бачимо свою силу і переконані, що можемо зробити значущий внесок у цих сферах. Наприклад, ми працюємо над тим, щоб забезпечити міжнародну відповідальність за російську агресивну війну проти України. У Європі ми були серед лідерів у просуванні ідеї створення перехідного міжнародного трибуналу для покарання за злочин агресії», - сказав ірландський урядовець.


Він нагадав, що був в Ірпені та Бучі, бачив докази звірств, скоєних загарбниками.


При цьому Мартін указав, що після початку російського вторгнення Ірландія прийняла 75 тисяч українських біженців, це дорівнює приблизно 1% населення країни. І ірландці дуже людяно ставляться до українців.
За словами міністра, зростання потоку людей, котрі шукають захисту на території ЄС, є очевидним викликом для всієї європейської системи надання притулку, для спроможності адаптувати велику кількість іноземців. Але європейці повинні шукати конструктивні шляхи для вирішення такого питання.


«Ми маємо пам’ятати – путін розглядає міграцію, як зброю. Він бомбить цивільні об’єкти, щоб примусити людей полишити свої домівки. Він хоче посіяти розбрат в Європі, у наших суспільствах та в країнах. Великий виклик для Європейського Союзу на наступні 12 місяців - не дозволити, щоб тактика путіна розділила нас. Дуже важливо, щоб у цьому вимірі Європа і Сполучені Штати залишалися єдиними, разом із Канадою, Японією та іншими країнами. Тому що все це – про наші спільні цінності», - додав ірландський урядовець.


Як повідомлялося, 9-10 лютого у Брюсселі відбудеться саміт ЄС, одним з головних питань якого буде допомога Україні у протистоянні російській агресії. Зокрема, лідери Євросоюзу розглянуть шляхи притягнення до відповідальності політичного й військового керівництва рф та можливості використання заморожених російських фінансових активів для відбудови України.