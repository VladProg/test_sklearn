У Міністерстві культури та інформаційної політики закликають долучитися до відновлення стін, перекриття, вікон та дверей у будинку-музеї Михайла Коцюбинського на Чернігівщині.

Про це повідомляє пресслужба МКІП, передає Укрінформ.

«Унаслідок мінометного обстрілу у березні 2022 року постраждали ганок, стіни, перекриття, вікна, двері та окремі інтер’єри музею. В середині закладу пошкоджено окремі меблі та експонати, зокрема меморіальна книжкова шафа та рояль», - йдеться в дописі.

Зазначається, що садиба Коцюбинського – єдиний музей Чернігові, який, окрім виставкових залів, має ще й «зелену експозицію» – меморіальний сад, започаткований родиною письменника. У закладі проводять екскурсії, тематичні виставки та інші літературно-мистецькі заходи.

Заразом збережено автентичний інтер’єр будинку. Зокрема, у вітальні стоїть робочий стіл письменника з приладдям та друкарська машинка. Також тут зберігається особиста бібліотека письменника: перші надруковані твори, книги з автографами, які подарували Іван Франко та інші відомі письменники.

Як нагадують у відомстві, допомогти у відновленні культурної спадщини можна на платформі restore.
Як повідомляв Укрінформ, уряд планує спрямувати на відбудову закладів культури 1-2% від закладених на відновлення України коштів, що становить $3,8 млрд.
Фото: Музей-заповідник Михайла Коцюбинського