Німеччину та Францію пов’язує часто непроста історія сусідства, але сьогодні вони разом відстоюють мир і порядок на континенті.

Про це сказав канцлер ФРН Олаф Шольц у своєму суботньому відеоподкасті KanzlerKompakt, передає Укрінформ.
«Ми стоїмо перед спільним викликом. путінський імперіалізм не переможе. Ми не дозволимо Європі повернутися до часів, коли насильство замінювало політику. Ми й надалі підтримуватимемо Україну. Разом. На захист нашого європейського проєкту миру», - заявив Шольц.
Він зазначив, що за останні 60 років франко-німецька дружба стала «природною», повсякденною, але якщо озирнутися назад, то протягом століть відносини між двома державами були складними, відзначеними війнами та руйнуванням, глибокою недовірою.
Коли 60 років тому федеральний канцлер Конрад Аденауер і президент Шарль де Голль підписали Єлисейський договір, після завершення Другої світової війни, розв’язаної Німеччиною, минуло менш як 20 років.
«Рани були далеко не загоєні. Але Франція простягнула руку німцям на знак примирення. Історичний жест», - зауважив канцлер ФРН.
Він підкреслив, що зараз – через 60 років – можна стверджувати: «мирний проєкт завершено». Німеччина і Франція є друзями і близькими партнерами. Сьогодні йдеться про європейський проєкт миру на зламі часів, про спільні цінності, які країни хочуть зберегти, захистити та зміцнити.
Шольц здійснить 22 січня поїздку до Парижа зі своїм урядом для участі у франко-німецькій Раді міністрів, час проведення якої, за ініціативи президента Еммануеля Макрона, приурочено до 60-річчя підписання Єлисейського договору.
Фото ALT