Чат-ботом "єВорог", який Міністерство цифрової трансформації запустило після повномасштабного російського вторгнення, скористалося вже 410 тисяч українців.

Про це у Телеграмі повідомив віцепрем’єр-міністр — міністр цифрової трансформації Михайло Федоров, передає Укрінформ.
«Завдяки вашим повідомленням сили ППО отримують більше інформації і можуть діяти ще ефективніше. А це – десятки врятованих життів. Чат-бот "єВорог" запустили вже 410 тисяч українців на тимчасово окупованих територіях», - зазначив міністр.
Федоров нагадав, що лише 26 жовтня завдяки цьому інструменту сили ППО знищили «найпотужніший» російський вертоліт «Алігатор» та штурмовик Су-25, загальна їх вартість становить 27 млн доларів.
Як повідомлялось, у березні Мінцифри запустило у Телеграмі чат-бот "єВорог". За допомогою нього можна повідомляти про ворожі бензовози, скупчення та переміщення колон техніки, транспортування техніки залізницею, склади з боєприпасами, про радіолокаційні станції, позиції артилерії, польові аеродроми для гвинтокрилів, розташування керівного складу ворожих військ, дислокацію або місця проживання окупантів.