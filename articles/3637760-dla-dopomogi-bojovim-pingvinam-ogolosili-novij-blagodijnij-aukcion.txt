Національний антарктичний науковий центр з нагоди дня святого Миколая оголосив другий благодійний аукціон, на якому можна придбати унікальні антарктичні артефакти й допомогти одному з підрозділів ЗСУ, де служать полярники.

Про це повідомляє пресслужба Міністерства освіти і науки, передає Укрінформ.
Як зазначається, зібрані кошти підуть на придбання тепловізійних прицілів та ремонт автомобіля.
«Перший такий аукціон ми провели до Дня захисників та захисниць України і зібрали кошти на антидронову рушницю «Тризуб» українського виробництва... Тепер для «бойових пінгвінів» дуже на часі закупівля тепловізійних прицілів та ремонт їхньої «залізної конячки». Щоб допомогти захисникам, ми зібрали ще більше цікавих артефактів і почали другий аукціон», – сказав директор НАНЦ Євген Дикий.
Він додав, що серед лотів є і кава з ним - «директором Антарктиди»: «Зможете розпитати все, що вам цікаво про крижаний континент та роботу українців там».
Лоти виставлені на сторінках НАНЦ у фейсбуці та інстаграмі. Серед них - шеврони «бойових пінгвінів» та «Ноосфери», картини, написані для полярників на станції «Вернадський», мерч експедицій, антарктична гривня, особиста онлайн-екскурсія станцією тощо.
Аукціон триватиме до 23:59 22 грудня. Переможцями стануть ті, хто запропонує найвищу ціну на момент закінчення розіграшу.

Як повідомляв Укрінформ, у штаб-квартирі Європейської Комісії в Брюсселі запрацювала фотовиставка "Україна в Антарктиці: дослідження та незламність" ("Ukrainian Antarctic Research and Resistance").