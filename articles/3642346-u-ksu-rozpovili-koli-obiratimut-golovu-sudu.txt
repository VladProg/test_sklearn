Конституційний Суд обиратиме свого голову, коли будуть заповнені п'ять вакантних посад, і суд буде у повному складі з 18 суддів.

Про це сказав в.о. голови Конституційного Cуду Сергій Головатий на пресконференції в Києві, відповідаючи на запитання кореспондента Укрінформу.
"Будемо чекати, коли нові суб'єкти призначення заповнять вакансії суддів. У нас їх аж п'ять, і для обрання голови кожен голос важить. Це об'єктивні причини, у яких ми перебуваємо", – сказав він.
Головатий зазначив, що для обрання голови потрібні голоси 10 суддів, а наразі у КС є 13 суддів, і через це складно дійти консенсусу в цьому питанні.
Водночас в.о. голови наголосив, що "попри війну і неповний склад суду" протягом поточного року КС ухвалив 10 рішень за наслідком розгляду конституційних скарг і чотири рішення у конституційних поданнях.
Як повідомляв Укрінформ, 13 грудня Верховна Рада ухвалила в цілому закон щодо конкурсного добору кандидатур на посади суддів Конституційного Суду.
Водночас заступник голови антикорупційного комітету Верховної Ради Ярослав Юрчишин заявив, що до закону про нову систему відбору суддів Конституційного Суду на початку 2023 року можуть внести зміни, які мають усунути політичний вплив під час відбору суддів КС.
У вересні ВР ухвалила у першому читанні законопроєкт № 7662 щодо вдосконалення порядку відбору кандидатур на посаду судді Конституційного Суду на конкурсних засадах, який був переданий до Венеційської комісії. Згідно з документом, депутатські фракції та групи не зможуть висувати кандидатури на посаду суддів КСУ. Натомість передбачено створення допоміжного органу – Дорадчої групи експертів, яка буде допомагати оцінювати відповідність кандидатів на посаду суддів КСУ. Особи, які не отримають рекомендацію Дорадчої групи, припиняють участь у конкурсі.
24 листопада Венеційська комісія надала терміновий висновок щодо законопроєкту про внесення змін до процедури відбору кандидатів у судді КСУ.
Посли країн "Великої сімки" 9 грудня наголосили на важливості передбачення у законопроєкті №7662 вирішального голосу для залучених незалежних експертів у питанні відбору суддів КСУ.
7 грудня у відставку подали троє суддів КСУ – Ірина Зовгородня, Сергій Сас та Ігор Сліденко. Після їхньої відставки у КС чинними залишилися 13 суддів. Для кворуму необхідна присутність 12 суддів, а для ухвалення рішення — 10. Загалом у КС має бути 18 суддів.
Повідомлялося також, що 14 липня і 29 вересня судді Конституційного Суду під час спеціального пленарного засідання у четвер не змогли обрати голову КС.
15 травня добіг дев’ятирічний термін повноважень судді КС Олександра Тупицького. Заступник голови КС Сергій Головатий видав розпорядження про припинення з ним трудових відносин.
27 березня 2021 року Президент видав указ, відповідно до якого дочасно мали бути припинені повноваження суддів КСУ Олександра Тупицького і Олександра Касмініна.
Обидва оскаржили це рішення у Верховному Суді.
14 липня 2021 року Касаційний адмінсуд у складі Верховного Суду визнав незаконним указ Президента від 27 березня, яким він скасував указ Віктора Януковича про призначення Олександра Тупицького суддею КС.
Офіс Президента оскаржив це рішення до Великої палати Верховного Суду. Остаточного рішення у цій справі поки що немає.
Наразі повноваження очільника суду виконує заступник голови КС Сергій Головатий.