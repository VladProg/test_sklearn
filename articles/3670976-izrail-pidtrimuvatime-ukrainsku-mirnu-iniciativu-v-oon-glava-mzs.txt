Ізраїль зобовʼязався підтримувати українську мирну ініціативу в ООН наступного тижня.

Про це заявив міністр закордонних справ Держави Ізраїль Елі Коен на спільному з главою МЗС України Дмитром Кулебою брифінгу в Києві, повідомляє кореспондент Укрінформу.
«Ізраїль іде тим шляхом, який веде у напрямку солідарності з українською нацією. Ми підтримуємо солідарність і територіальну цілісність України. Я сказав міністру закордонних справ Кулебі, що Ізраїль буде підтримувати українську мирну ініціативу в ООН наступного тижня», - зазначив Коен.
Як повідомлялося, у листопаді 2022 року Президент Володимир Зеленський презентував Українську формулу миру. Зокрема, йдеться про забезпечення радіаційної, ядерної, продовольчої, енергетичної безпеки, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.
Фото: Ohad Zwigenberg