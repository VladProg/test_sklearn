Українські жінки, які обіймають посади на державній службі, можуть безперешкодно відвідувати своїх неповнолітніх дітей, які перебувають за кордоном.

Про це передає Укрінформ із посиланням Фейсбук Кабінету Міністрів.


«Нещодавно були запроваджені нові правила перетину кордону для держслужбовців та представників органів місцевого самоврядування. Однак українські жінки-посадовці можуть безперешкодно відвідувати своїх дітей, які перебувають за кордоном», - зазначили в уряді.


Для перетину кордону необхідно надати свідоцтво про народження дитини або завірену копію, чи інший документ, який засвідчує, що ця жінка є матір'ю неповнолітньої дитини. При цьому має бути відмітка у базі Держприкордонслужби про перетин кордону дитиною. Якщо ж такої відмітки немає, потрібно мати довідку про перебування дитини на консульському обліку в іншій країні.



Також жінка-посадовець може перетинати кордон разом зі своєю дитиною.


Як повідомляв Укрінформ, КМУ ухвалив та одразу ж оприлюднив постанову, яка забороняє на час війни виїзд чиновників за кордон без поважних причин. У документі також зазначено, що у виняткових випадках пропуск через держкордон дозволений одиноким батькам або матерям для відвідування своїх дітей віком до 18 років, які перебувають за межами України. Можна виїхати для лікування за кордоном. Голова Державної прикордонної служби може ухвалити рішення про дозвіл на перетин державного кордону для осіб, у разі смерті за кордоном одного із членів сім’ї першого або другого ступеня споріднення.


Раніше РНБО ухвалила рішення, яке обмежує виїзд посадовців за кордон без мети державної важливості. Президент підписав указ про введення в дію відповідного рішення. Кабінету Міністрів було доручено розробити такий порядок перетину кордону посадовими особами, щоб підставою могло бути лише реальне службове відрядження.


Президент Володимир Зеленський заявив, що будь-який виїзд українських посадовців за кордон має здійснюватися винятково за рішенням Ради національної безпеки й оборони.