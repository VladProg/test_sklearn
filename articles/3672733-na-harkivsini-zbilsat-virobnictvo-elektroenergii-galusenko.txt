На Харківщині збільшать виробництво електроенергії, це зроблять за рахунок розвитку газотурбінної генерації вже до наступного опалювального сезону.

Про це заявив на брифінгу за результатами робочої поїздки у регіон міністр енергетики Герман Галущенко, передає Укрінформ.
Міністр зазначив, що в Україні триває процес децентралізації генерації електроенергії. «Унаслідок атак ми побачили, що є ситуації, що ми можемо генерувати, але не можемо передати в певні регіони, де є дефіцит. Говорили, зокрема, про Харківську область, про те, щоб мати потужність у самому регіоні. Найскоріше рішення — газотурбінна генерація. Вона не є високою, але є маневреною, дає потужність. Це таке швидке рішення, яке треба реалізувати до наступного опалювального сезону", — сказав Галущенко.

Одна газотурбінна станція дає 22-50 мегаВат і може в разі ракетної атаки заживити об'єкти критичної інфраструктури. Проєкт газотурбінної генерації вже реалізують в Україні.
Галущенко наголосив, що наразі дефіциту електроенергії в країні немає. Харківська область, за даними міністра, і виробляє електроенергію, і бере її з української мережі.
Голова Харківської ОВА Олег Синєгубов зауважив, що облаштування енергетичних об’єктів захисними спорудами триває, оскільки вони показали свою ефективність під час останніх ракетних атак, які здійснила рф.

За даними Харківської ОВА, сьогодні Харківщина отримала ще близько 15 тонн різного обладнання для відновлення та ремонту електрогенеруючої інфраструктури, а загалом для потреб енергетичного сектору за координації Міністерства енергетики України передано понад 162 тонни обладнання від міжнародних партнерів.
Як повідомлялося, по об'єктах енергетичної інфраструктури Харкова війська рф 10 лютого завдали чергових ракетних ударів. Постраждали 8 осіб, які опинилися під завалами, їх дістали рятувальники ДСНС. Двоє поранених перебували в тяжкому стані.
Фото: пресслужба Харківської ОВА