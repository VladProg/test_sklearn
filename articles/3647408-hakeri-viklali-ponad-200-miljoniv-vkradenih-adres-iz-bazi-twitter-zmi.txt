Невідомі хакери вкрали електронні адреси понад 200 мільйонів користувачів Twitter та оприлюднили їх на хакерському онлайн-форумі.

Про це повідомив у четвер Reuters, передає Укрінформ.
«Це, на жаль, призведе до великої кількості хакерських атак, цілеспрямованого фішингу та доксінгу», – наводить видання у цьому зв’язку оцінку Алона Гала, співзасновника ізраїльської компанії з моніторингу кібербезпеки Hudson Rock.
Ізраїльський фахівець назвав це «одним із найістотніших витоків». Тим часом у самій компанії Twitter поки не оприлюднили коментарів з цього приводу.
Видання зазначає, що оцінки розміру та масштабу наслідків різнилися. На початку йшлося про можливе викрадення 400 мільйонів адрес електронної пошти та номерів телефонів.
При цьому зазначається, що серйозний злом платформи Twitter може зацікавити регуляторів по обидва боки Атлантики.
Як повідомлялося, за діяльністю соцмережі, а також за відповідністю її стандартам захисту даних стежать Комісія із захисту даних в Ірландії, де Twitter має свою європейську штаб-квартиру, а також Федеральна торгова комісія США.