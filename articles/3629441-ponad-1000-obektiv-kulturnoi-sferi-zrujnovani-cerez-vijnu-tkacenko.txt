Понад тисячу об'єктів культурної сфери в Україні зруйновано під час розв'язаної росією війни.

Про це міністр культури та інформаційної політики Олександр Ткаченко сказав під час виступу на щорічному форумі "Креативна Україна", повідомляє кореспондент Укрінформу.
"Понад тисячу об'єктів культурної сфери. Ця цифра включає в себе всю інфраструктуру. Переважно це бібліотеки та клуби, як ви розумієте, але серед них є надзвичайно велика цифра об'єктів культурної спадщини, які або пошкоджені, або повністю зруйновані. Перед нами стоїть надзвичайно великий виклик щодо того, що робити", – сказав Ткаченко.

Він вкотре подякував за допомогу міжнародним партнерам, які підтримують Україну в культурній сфері. "При чому, що на відміну від інших сфер, тут зв'язки працюють горизонтально дуже активно. Це заклад до закладу, це сфери до сфери, тому дуже спонукає користуватися цими горизонтальними зв'язками, тому що там допомога за час війни сягала десятків мільйонів євро. І вона надходить. Надходить постійно", - додав урядовець.
Глава МКІП також звернув увагу на головні виклики для України у сфері, за яку відповідає. Йдеться про згортання діяльності та падіння виробництва в галузі креативних індустрій, відплив талантів та депрофесіоналізація, адже люди змушені шукати собі іншу роботу. Також проблемою стане інфляція, ресурсна криза та обмежена спроможність експортного потенціалу.
"Як війна вплинула на креативні індустрії. На жаль, картинка життя не зовсім приємна з огляду на війну. Втрати та недоотримання доходів складають понад 15 млрд доларів. Це надзвичайно велика цифра. Падіння задекларованих доходів - понад 63 % у креативних індустріях, 53% задекларували зменшення зайнятості чи оплати праці і 20% знаходяться за кордоном. Це велика цифра, але хочу звернути увагу: лише 20% за кордоном! " - сказав Ткаченко.
Він підкреслив, що постійно закликає міжнародних колег підтримувати українські креативні індустрії саме в Україні, а також тих громадян, які залишилися на Батьківщині та продовжують працювати. Адже для держави є надзвичайно важливим завданням утримати всі ці таланти вдома.
Глава МКІП зазначив, що 24 лютого 2022 року світ для українців змінився кардинально. І якщо до повномасштабного вторгнення росії здавалося, що у часи коронавірусу організовувати форум "Креативна Україна" було складно, то цьогоріч було ще складніше. Тим не менш, є певні досягнення. Зокрема, це програма "Велика реставрація", розпочата у 2021 році, "єПідтримка". Крім того, у 2020 році було 360 тисяч зайнятих у сфері креативної індустрії. "Ця цифра зросла і це важливий тренд, тому що саме креативні індустрії створюють додану вартість", - сказав урядовець.
Звісно, підкреслив він, різна динаміка була у різних секторах. Зокрема, значний розвиток спостерігався в аудіовізуальній, візуальній сфері та секторі дизайну.
Міністр при цьому завважив, що ця війна, з іншого боку відкриває перед нами можливості, яких раніше не було.
Ткаченко також визнав, що у Міністерстві точилися дискусії щодо доцільності проведення форуму у такий складний для держави час, але таки вирішили, що треба гуртуватися та разом шукати варіанти того, як варто далі жити, боротися зі складнощами та розвиватися.
Як повідомляв Укрінформ, наприкінці жовтня Міністерство культури та інформаційної політики верифікувало понад 550 пошкоджених об'єктів культурної спадщини.
Щорічний форум "Креативна Україна" розпочав свою роботу у Києві. Цього разу він присвячений темі, яка стосується ролі креативних індустрій та культури України в сучасних реаліях.
Міжнародний форум "Креативна Україна" є найбільшою у Східній Європі платформою для обговорення напрямків державної політики у сфері культури та креативних індустрій. Щороку подія збирає кількадесят спікерів з понад 10 країн світу.