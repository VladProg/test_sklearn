Міністерство цифрової трансформації запускає на порталі Дія новий розділ для взаємодії українців з державою – «Дія.Безбар’єрність», який стане джерелом інформації для українців з життєво важливих питань.

Про це повідомив віцепрем'єр-міністр – міністр з питань цифрової трансформації Михайло Федоров під час презентації нового розділу, передає Укрінформ.
«Систематизація послуг та знань у межах проєкту «Безбар’єрність» допоможе українцям, які потребують рівності та зручності. Це окремий розділ порталу «Дія», який містить п’ять ключових категорій для українців. Серед них: внутрішньо переміщені особи, люди з інвалідністю, батьки, літні люди та ті, хто шукає роботу», - зазначив міністр.
Федоров уточнив, що під час повномасштабної війни люди частіше стикаються зі стресом та потрапляють у ситуації, в яких вони раніше не були. Саме тому взаємодія українців з державою має бути максимально простою і зрозумілою. Новий розділ стане джерелом інформації, де буде акумульовано всі важливі послуги, інструкції та ключові матеріали.
«Ми тільки запускаємо цей розділ та будемо робити все, аби якомога більше людей дізнались про нього. Це допоможе, зокрема, зекономити час та спростити життя українцям. Будемо розвивати цей інструмент, запускати нові послуги, а також ділитись експертним досвідом про те, як робити складі речі простими», - резюмував очільник Мінцифри.
Проєкт створений у співпраці з його ключовими аудиторіями: літніми людьми, молодими батьками, людьми з інвалідністю в межах ініціативи першої леді Олени Зеленської «Без бар'єрів» спільно з Міністерством цифрової трансформації за підтримки Програми розвитку ООН в Україні та Швеції. Аналітичну підтримку надавала громадська організація «Безбар’єрність».
Як повідомлялось, з 13 грудня у застосунку Дія стали доступні дві нові послуги для ВПО, які можна отримати без участі чиновника. Перша – зміна місця проживання, якщо ви переїхали до іншого міста України. Друга – скасування статусу ВПО, якщо ви повернулися на місце постійного проживання.
Фото: Мінцифри