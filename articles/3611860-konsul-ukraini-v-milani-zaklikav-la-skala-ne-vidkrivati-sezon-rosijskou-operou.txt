Генеральний консул України в Мілані Андрій Картиш закликав оперний театр "Ла Скала" не відкривати новий сезон російською оперою "Борис Годунов".

Про це повідомляє Укрінформ з посиланням на італійське інформагентство ANSA.
"Консул Адрій Картиш звернувся у листі до директора "Ла Скала" Домініка Мейєра, мера Мілана Джузеппе Сала та губернатора Ломбардії Аттіліо Фонтана з проханням "переглянути" репертуар театру та не відкривати сезон 7 грудня "Борисом Годуновим", як і уникнути російських постановок для того, щоб не сприяти "яким-небудь пропагандистським елементам", - йдеться у повідомленні.
Як повідомляв Укрінформ, на тлі триваючої загарбницької війни росії проти України міланський оперний театр "Ла Скала" вперше за 200 років почне свій сезон російською оперою "Борис Годунов" Мусоргського. У балетний сезон також увійдуть “Лускунчик” й “Лебедине озеро” Чайковського та “Ромео і Джульєтта” Прокоф’єва.