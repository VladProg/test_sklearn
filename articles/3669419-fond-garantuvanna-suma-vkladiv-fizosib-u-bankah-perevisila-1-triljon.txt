Загальна сума вкладів фізичних осіб у банках - учасниках Фонду гарантування вкладів фізичних осіб (ФГВФО) станом на 1 січня становила 1,05 трлн грн.

Як передає Укрінформ, про це повідомляє Фонд гарантування.
"Станом на 1 січня 2023 року загальна сума вкладів фізичних осіб (у т.ч. фізичних осіб-підприємців) у банках-учасниках Фонду гарантування вкладів склала 1 051,5 млрд грн", - йдеться в повідомленні.
У Фонді гарантування зазначають, що за грудень 2022 року цей показник збільшився на 58,4 млрд грн. Із загальної суми вкладів фізичних осіб на початок січня 2023 року: вклади у національній валюті – 654,0 млрд грн (+42,2 млрд грн за грудень) та вклади в іноземній валюті – 397,5 млрд грн (+16,2 млрд грн за грудень).
Співвідношення гривневих вкладів до валютних протягом 2022 року майже не змінилося: відповідно 62,6% і 37,4% на початку року проти 62,2% і 37,8% наприкінці.
Частка ФОП у структурі вкладників станом на 1 січня 2023 року становила 3,0%, а сума їх вкладів склала 118,8 млрд грн (11,3% від загальної суми вкладів). Вклади фізичних осіб-підприємців підпадають під гарантії Фонду з 1 січня 2017 року.
«У 2022 році, як і в 2021 та 2020 роках, зафіксовано збільшення суми вкладів громадян в банках-учасниках Фонду. Якщо порівнювати з показником, який ми мали на 1 січня 2022 року (675,6 млрд грн), то річний приріст склав 375,9 млрд грн або 55,6%. Є кілька чинників, які зумовили це зростання. По-перше, з 13 квітня 2022 року «Ощадбанк» став учасником Фонду і це додало до нашої звітності 129,7 млрд грн. Другий чинник – переоцінка гривневого еквіваленту валютних вкладів внаслідок зростання курсу іноземної валюти (+95,5 млрд грн). Та найголовніше – ми фіксуємо реальне збільшення залишків коштів на рахунках фізосіб та ФОПів (+150,7 млрд грн). При цьому реальне зростання гривневих вкладів склало +139,2 млрд грн, а валютних становило +11,5 млрд грн», - пояснила заступник директора-розпорядника Фонду Ольга Білай.
Як повідомлялося, з 13 квітня 2022 року, в день набуття чинності Законом України «Про внесення змін до деяких законів України щодо забезпечення стабільності системи гарантування вкладів фізичних осіб», на час дії в Україні воєнного стану та протягом трьох місяців після скасування чи припинення його дії на вклади фізичних осіб (у т.ч. ФОП) у банках - учасниках Фонду поширюються 100% гарантії. Після завершення тримісячного терміну з дня скасування чи припинення дії воєнного стану максимальна сума гарантованого відшкодування для вкладників банків України становитиме 600 тис. грн.