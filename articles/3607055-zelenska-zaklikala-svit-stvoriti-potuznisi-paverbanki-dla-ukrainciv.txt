Дружина Президента Олена Зеленська закликала світові компанії в технологічній галузі подумати над створенням для українців більш потужних павербанків.

Як передає Укрінформ, про це вона розповіла в інтерв'ю британській газеті The Guardian.

“Ми стикаємося з енергетичною кризою в Україні після постійних атак на енергетичну інфраструктуру. А це означає, що українці купують генератори, павербанки, батарейки. Можливо, настав час для світу подумати про створення павербанків з більшими потужностями. Це може бути цікавий і дуже потрібний стартап”, - сказала Зеленська.
Вона також закликала соцмережі не намагатися приховувати пости, зроблені під час російсько-української війни, аби люди знали правду.
Раніше соцмережа Instagram приховала й поставила мітку “чутливий контент”до посту Зеленської, в якому вона показала наслідки російської атаки, в результаті якої загинула чотирирічна українська дівчинка, яку вона знала.
«Що ми повинні зробити - це показувати факти, показувати фотографії, які, на жаль, відображають, що ці жорстокості відбуваються. Проте компанії, які повинні поширювати цю правду, намагаються приховати такий зміст», - додала дружина Президента.
Зеленська також заявила, що Україна вдячна главі компанії SpaceX Ілону Маску за надання країні послуги супутникового Інтернету Starlink.
«Ми повинні подякувати йому (Маску — ред.) за Starlink, тому що він усе ще працює. Це все ще працює, і ми сподіваємося, що це допоможе нам досягти перемоги, зробивши наші зусилля розумнішими», - зазначила перша леді.
Як повідомляв Укрінформ, 2 листопада Зеленська відкрила в Лісабоні найбільшу європейську технологічну конференцію Web Summit 2022, під час якої закликала IT-фахівців з усього світу допомагати Україні.
Перша леді також заявила, що саме зараз час вкладати в український ІТ-сектор.


Фото: ОП