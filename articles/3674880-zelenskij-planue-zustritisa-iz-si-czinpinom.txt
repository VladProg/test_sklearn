Президент України Володимир Зеленський планує зустрітися з лідером КНР Сі Цзіньпіном.

Про це він заявив на пресконференції «Лютий. Рік незламності», передає кореспондент Укрінформу.
"Перш за все я планую зустрітися із Сі Цзіньпіном і вважаю, що це буде на користь нашим державам і безпеці у світі. У нас із Китаєм великий товарообіг. Питання не тільки у війні. Питання в тому, що ми держави, які зацікавлені в тому, щоби зберегти економічні відносини", - сказав глава держави.
Він висловив переконання, що Китай історично поважає територіальну цілісність, а отже, має "зробити все, щоби рф вийшла з нашої території, бо в цьому і є повага до суверенітету і територіальної цілісності".


Як повідомлялося, МЗС Китаю у роковини повномасштабного вторгнення рф в Україну опублікувало свою “позицію щодо політичного врегулювання української кризи”. Документ складається з 12 пунктів.
Президент Володимир Зеленський заявив, що не всі пункти із запропонованого Китаєм мирного плану йому до вподоби, але з деякими «можна попрацювати».