Російські імперські знаки потрібно прибрати з українських публічних місць, але надалі вони можуть бути цікаві як приклади розвитку російської пропаганди.

Про це сказав член експертної ради Міністерства культури та інформаційної політики, мистецький критик і куратор, публіцист Костянтин Дорошенко на брифінгу в Медіацентрі Україна-Укрінформ.
"Все-таки після всього, що Україна зазнала під час цієї варварської російської навали, ми зобов'язані прибрати імперські знаки з українських публічних місць. Інша справа, що вони можуть бути цікаві як витвори мистецтва. Або як приклади розвитку російської пропаганди та її наративів. Це теж цікаво до вивчення. І такі артефакти мають переноситись з публічних просторів до музеїв, або якихось парків, які мають бути створені", - сказав Дорошенко.
Він зауважив, що Київська область мусила б тут продемонструвати певний приклад, створивши кейс такого парку тоталітарної та імперської скульптури, щоб продемонструвати, як це можна робити в цивілізований спосіб. За його словами, це потрібно для того, щоб нащадки не мали "білих плям" в історії, та могли побачити історію того, як нам намагалися накидати імперські наративи.
Як повідомлялося, починаючи з 24 лютого 39 пам'яток культурної спадщини МКІП визнало такими, що не підлягають занесенню до державного реєстру.