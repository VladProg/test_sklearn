Надсянську говірку із Мостищини внесли до Національного переліку елементів нематеріальної культурної спадщини України.

Про це в Телеграмі повідомив начальник Львівської ОВА Максим Козицький, передає Укрінформ.
«Це одних з архаїчних говорів галицько-буковинської групи південно-західного наріччя, має звукові перетворення, своєрідну лексику та діалекти. У Львівській області Надсянську говірку практикують у селі Старява та Заверхи, а також частково у сусідніх селах які розміщені у прикордонній смузі Львівської області, зокрема у Мистичах та Цикові. Її вживають люди як старшого, так і молодшого віку», - написав Козицький.
Очільник області додав, що вже незабаром Національний перелік може поповнитись ще трьома елементами зі Львівщини – традицією Глинянського візерункового текстилю, весільними обрядовими піснями Бойківщини «Ладкання» та Сокальською сорочкою.
Як повідомляв Укрінформ, в липні 2022 року три елементи із Львівщини поповнили Національний перелік елементів нематеріальної культурної спадщини, зокрема яворівський пиріг, забавка і жовківська звізда.