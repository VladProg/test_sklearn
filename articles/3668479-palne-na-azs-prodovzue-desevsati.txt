За останній тиждень середня ціна в країні на бензин А-95 знизилася на 0,71 грн/л і становила 47,96 грн/л, бензин А-95+ здешевшав на 57 коп./л - до 50,01 грн/л, а дизельне пальне - на 88 коп./л, до 51,65 грн/л.

Як передає Укрінформ, про це повідомляє enkorr.
Зокрема, на ОККО й WOG усі види пального здешевшали на 1 грн/л: бензин А-95 - до 48,99 грн/л, А-95+ - до 51 грн/л, ДП - до 53,00 грн/л. AMIC зменшила вартість пального також на 1 грн/л: А-95 - до 48,49 грн/л, ДП - до 52,49 грн/л.
Найнижчі ціни наразі на станціях державної мережі Укрнафти. Там усі види пального здешевшали на 1 грн/л: бензин А-95 — до 45,50 грн/л, А-95+ - до 47,50 грн/л, ДП - до 49,50 грн/л.

У мережі KLO «п'ятірка плюс» і ДП здешевшали на 1 грн/л, до 49,99 грн/л, стандартна «п'ятірка» – на 50 коп./л, до 48,49 грн/л. Такі мережі, як Shell і UPG, знизили ціну всіх видів пального в середньому на 0,5-1 грн/л.
На 1 грн також здешевшало пальне в регіональних операторів. Серед них - Neftek, «Автотранс», BVS й інші. Пальне також здешевшало в мережах «Укр-Петроль», ZOG, Ovis, Motto, VST і «Кворум».