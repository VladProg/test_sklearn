У низці регіонів України наразі вільними залишаються понад 100 тисяч місць для внутрішньо переміщених осіб.

Про це у інтерв'ю, яке транслювалося під час телемарафону, заявив заступник керівника Офісу Президента України Кирило Тимошенко, передає кореспондент Укрінформу.
«Більше мільйона місць (для внутрішньо переміщених осіб — ред.) у нас наразі (було створено — ред.), вільних трохи більше 100 тисяч. І ми дали (регіонам — ред.) окреме завдання збільшувати цю кількість місць, бо ми дійсно розуміємо, що можуть бути ще і ще люди, особливо із Херсонської області та Херсона», - заявив представник ОП.
Тимошенко поінформував, що українська влада постійно оновлює цю кількість місць, щоб не було щодо цього перекосів у деяких регіонах.
«Наприклад, як зараз багато людей виїжджають з Херсона, і вони не їдуть на західну Україну — вони їдуть у ті регіони, де наразі є вільні місця», - зазначив він.
Відповідаючи на питання, чи всім задоволені внутрішньо переміщені особи у місцях розташування, заступник керівника ОП уточнив, що ні.
«Я думаю, що треба розуміти реальність, що йде війна, і що зробити понад 1 мільйон місць, де можуть проживати люди — то це не (будуть - ред.) готелі із 5, 4 чи 3 зірками. Але це — місця, де вони можуть жити і знайти за рахунок держави ще і роботу, щоб працевлаштуватися», - сказав представник Офісу Президента.
Як повідомлялося, 20 грудня Тимошенко заявив, що у 15 областях для внутрішньо переміщених осіб є 144 тис. вільних місць, у тому числі 31 тис. - для довготривалого перебування.