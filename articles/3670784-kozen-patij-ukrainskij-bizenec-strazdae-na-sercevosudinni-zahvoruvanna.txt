Понад двадцять відсотків переміщених у зв’язку з російською війною людей страждають на серцево-судинні захворювання, а кожен двадцятий – на цукровий діабет.

Як передає Укрінформ, такі дані оприлюднив вебресурс «Праці Національної академії наук США» у дослідженні «Тягар хвороб серед вимушено переміщених українців унаслідок російського вторгнення у 2022 році».
Зазначається, що дослідження оцінює тягар деяких найпоширеніших захворювань в Україні – серцево-судинних, діабету, раку, ВІЛ та туберкульозу – серед переселенців.

Відтак система охорони здоров'я в окремих регіонах України стикається зі значним навантаженням, що свідчить про необхідність посилення гуманітарної допомоги.
Дослідження проводилося торік, але опубліковані в лютому цього року висновки не втратили свого значення, оскільки тенденції зберігаються.
За основу взяті дані станом на літо минулого року, коли понад 6,1 млн українців покинули свою країну і більш як 6,2 млн стали внутрішньо переміщеними особами (загалом 12,3 млн).
«За нашими оцінками, понад 2,63 мільйона переселенців мають серцево-судинні захворювання, щонайменше 615 тис. – діабет, а понад 98,5 тис. – рак. Крім того, понад 86 тис. вимушених переселенців живуть з ВІЛ, а приблизно 13,5 – з туберкульозом», – зазначають автори дослідження.
При цьому в деяких районах кількість людей на одну лікарню зросла більш як удвоє.
Хронічні та інфекційні захворювання серед вимушено переміщених українців становлять безпосередню загрозу для здоров'я і можуть спричинити збільшення навантаження на систему охорони здоров'я, зауважують дослідники.
Загалом, за їхніми даними, серцево-судинні захворювання, рак і діабет є причиною 79% усіх смертей в Україні, країна також має один з найвищих показників зараження ВІЛ-інфекцією і туберкульозом у Європі.
Фото: СТК