СБУ спільно зі Службою інформації та безпеки Республіки Молдова заблокувала транснаціональний канал нелегальної міграції до Євросоюзу.

Про це повідомляє СБУ, передає Укрінформ.
"Завдяки оперативному реагуванню та злагодженим діям спецслужб обох країн вдалося запобігти нелегальному виїзду до західних країн більш як сотні ухилянтів", - заявили у СБУ.
За даними слідства, до незаконної діяльності причетне транснаціональне злочинне угруповання, яке спеціалізується на організації каналів нелегальної міграції. До його складу входили громадяни України та Молдови.

Зловмисники пропонували громадянам призовного віку виїхати за межі України поза контрольно-пропускними пунктами. Шлях пролягав з Вінницької та Чернівецької областей до Молдови, а далі - до країн ЄС.
"Один з маршрутів, який ділки використовували для прихованого виїзду, - на човнах через прикордонну річку", - зазначають в українській спецслужбі.
Вартість таких "послуг" становила від 4,5 тис. дол. Сума залежала від регіону проживання й терміновості виїзду, уточнили в СБУ.
Під час обшуків у помешканнях фігурантів правоохоронці виявили речові докази, зокрема гроші, одержані від "туристів". Відкрито кримінальне провадження за ст. 332 Кримінального кодексу (незаконне переправлення осіб через державний кордон України), триває розслідування для встановлення всіх обставин правопорушень і притягнення винних до відповідальності.
Як повідомляв Укрінформ, з 24 лютого прикордонники затримали понад 12 тисяч осіб, які намагалися незаконно перетнути кордон.
Фото: СБУ