Посольство України в Туреччині отримало 24 звернення про відсутність зв’язку із громадянами України, які проживають у зоні стихійного лиха. Інформація про наявність українців серед жертв землетрусу наразі не надходила.

Про це повідомив у Фейсбуці речник МЗС Олег Ніколенко, передає Укрінформ.
Речник МЗС зазначив, що в посольстві України створено оперативний штаб, залучені також можливості генерального консульства в Стамбулі та консульства в Анталії.
«Дипломати взаємодіють із турецькими рятувальними службами. Пошуково-рятувальні роботи тривають. Наразі маємо 24 звернення про відсутність зв’язку із громадянами України, які проживають у зоні стихійного лиха. Вся інформація оперативно передана турецькій стороні. Місця знаходження наших громадян з’ясовуються», - повідомив Ніколенко.
Він додав, що після отримання оновленої інформації дипломати негайно інформуватимуть рідних.
«Інформація про наявність українців серед жертв землетрусу наразі не надходила», - зазначив Ніколенко.
Він поінформував, що міністр закордонних справ Дмитро Кулеба взяв під особистий контроль питання надання допомоги українцям на тлі землетрусу в Туреччині.
Ніколенко також нагадав, що для отримання допомоги потрібно звернутися на «гарячу лінію» посольства України в Туреччині: +90 539 550 98 98.
Діє також «гаряча лінія» МЗС України: +380 44 238 15 88.
Як повідомлялося, жертвами потужного землетрусу стали більше тисячі людей у Туреччині та Сирії, ще понад 6 тисяч постраждали.
Фото: АА