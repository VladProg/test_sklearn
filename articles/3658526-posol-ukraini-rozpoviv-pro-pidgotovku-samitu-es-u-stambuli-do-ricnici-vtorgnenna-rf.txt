На саміт ЄС з нагоди річниці активної фази російсько-української війни, який відбудеться 22 лютого у Стамбулі, окрім глобальної і регіональної безпеки, будуть винесені і питання європейської інтеграції країн регіону.

Про це повідомив посол України в Туреччині Василь Боднар на брифінгу в Медіацентрі Україна - Укрінформ у вівторок.

"Цей захід (саміт ЄС у Стамбулі - ред.) має велике символічне значення. Оскільки він проводитиметься близько до річниці початку війни, це показує, наскільки важливою є ця подія, у тому числі для Туреччини. Організаторами заходу виступає представництво ЄС у Туреччині у взаємодії з нами, а також з турецькою стороною і з багатьма представництвами іноземних держав", - сказав Боднар.
Він поінформував, що від української сторони очікується участь когось з керівництва МЗС, передбачається також участь офіційних представників ЄС, турецької сторони і багатьох експертів, які займаються темою впливу війни росії проти України на глобальну систему безпеки і загалом на процеси в цьому регіоні.
"Зокрема, це стосується і питань європейської інтеграції, оскільки Україна отримала статус кандидата, Туреччина також тривалий час очікує на своєму шляху до ЄС, це питання актуальне для багатьох країн Балканського регіону. Тому, мені здається, що це буде цікавий захід", - зазначив дипломат.
Як повідомлялося, голова представництва Європейського Союзу в Туреччині Ніколаус Майєр-Ландрут у понеділок оголосив, що 22 лютого в Стамбулі відбудеться великий саміт з нагоди річниці активної фази російсько-української війни.