Українська делегація у складі 24 стартапів візьме участь у tech-конференції Web Summit 2022 і презентує інноваційний потенціал країни на міжнародній арені.

Про це повідомив директор Українського фонду стартапів Павло Карташов під час брифінгу щодо представлення України на конференції Web Summit, передає кореспондент Укрінформу.
«Цього року в нас велика делегація – це 24 команди, які відібрані нашими партнерами. Вісім із них додатково отримають фінансування на покриття своїх потреб. Web Summit – це дуже хороша нагода заявити про себе всьому світу. Ми хочемо, аби усі знали Україну як інноваційну та технологічну державу, яка має великий потенціал», - зазначив він.
Зокрема, представниками стартап-екосистеми визначено: UBOS, ReLeaf, Jiffsy, Logos, Revisior, PeopleForce, Choice31, I3 Engineering, Liki24, BannerBoo, Kycaid, SkinnerAI, Lookerz, MISU, Keiki, Adminix, LabsArena.com, SCOPO, Awesomic, Birb, StanPass, Trustee Plus, DeHealth Network, Dooozen.
Також за підтримки партнера Фонду – GIST (Ініціатива «Глобальні інновації через науку та технології») – вісім відібраних стартапів додатково отримали фінансову підтримку на покриття витрат на проїзд та проживання: DeHealth Network, ReLeaf, Keiki, Birb, I3 Engineering, Jiffsy, Logos, Revisior.
Обрані партнерами заходу команди-учасниці отримали спеціальні призи:

від Idealers. Creative marketing agency: три безкоштовні бренд-сесії з розбором питань маркетингу та просування – для Liki24, BannerBoo, Dooozen;
від Flyer One Ventures: менторські сесії – для People Force, ReLeaf, Bird;
від UNIT.City: безкоштовні офіси на 6 місяців – для Liki24, Awesomic, Dehealth Network.
від Vacuum Deep Tech Acceleration: workshop «Успішна лідогенерація та нові угоди завдяки участі в міжнародних експо» – для Jiffsy, MISU, ReLeaf.

Як повідомлялось, Web Summit – найбільша технологічна конференція у світі. Цього року Україна вдруге представить власний павільйон. Топові стартапи, фонди, ІТ-компанії та держава спільно презентують українську техекосистему світовому ІТ-ком’юніті.
Передбачається участь понад 70 тис відвідувачів, понад 2 тис. стартапів та понад 900 спікерів, серед яких – представники найбільших компаній світу: Apple, Google, Amazon, OpenSea, Microsoft.
Web Summit 2022 відбудеться 1-4 листопада у Лісабоні (Португалія).