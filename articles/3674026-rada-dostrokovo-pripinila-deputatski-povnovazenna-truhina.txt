Верховна Рада достроково припинила депутатські повноваження Олександра Трухіна, який визнав вину у справі про спробу підкупу поліцейських на місці дорожньо-транспортної пригоди.

Про це народний депутат із парламентської фракції "Голос" Ярослав Железняк повідомив у Телеграмі, передає Укрінформ.
"Рада підтримала припинення повноважень нардепа Олександра Трухіна", – зазначив Железняк.
Він уточнив, що відповідне рішення підтримали 288 депутатів.
Як повідомляв Укрінформ, 22 лютого Вищий антикорупційний суд затвердив угоду між народним депутатом Олександром Трухіним і прокурором щодо визнання винуватості та визнав його винним у справі про спробу підкупу поліцейських. Під час судового засідання Трухін заявив про готовність скласти депутатський мандат. 23 лютого він написав заяву про складання повноважень народного депутата України.
Раніше інформувалося, що народний депутат Олександр Трухін 23 серпня 2021 року спричинив дорожньо-транспортну пригоду на Бориспільській трасі при в'їзді в Київ. Внаслідок ДТП постраждали шестеро людей, серед яких двоє дітей, а також голова Комітету арбітрів Федерації футболу України Лучано Лучі та його помічник Роман Лишень.