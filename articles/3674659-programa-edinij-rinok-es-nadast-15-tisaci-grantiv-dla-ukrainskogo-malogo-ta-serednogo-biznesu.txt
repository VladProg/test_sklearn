Європейський Союз надасть 1500 грантів для українського малого та середнього бізнесу у межах програми "Єдиний ринок".

Як передає Укрінформ, про це повідомляє пресслужба Міністерства економіки України у Телеграмі.
"У рамках програми «Єдиний ринок» ЄС надасть 1500 грантів для українського малого та середнього бізнесу. Кошти підуть для налагодження бізнес зв‘язків з партнерами з Євросоюзу, зокрема для участі у виставках", - йдеться у повідомленні.
Зазначається, що також 430 грантів буде виділено для молодих українських підприємців, які хочуть вивчати досвід ведення такого ж бізнесу в ЄС.
Повідомлення про подачу заявок на ці гранти буде розміщено на порталі програми ЄС "Єдиний ринок" наступного тижня.
Як повідомляв Укрінформ, Україна підписала угоду з Європейським Союзом про участь у програмі «Єдиний ринок» 2 лютого 2023 року.
Програма Європейського Союзу «Єдиний ринок» – це програма фінансової підтримки ЄС з бюджетом 4,2 млрд євро, яка розрахована на 7 років (з 2021-го по 2027 роки). Приєднання України до вказаної програми дозволить посилити співпрацю з ЄС, що є особливо актуальним з огляду на євроінтеграційні процеси та набуття Україною статусу кандидата в ЄС.