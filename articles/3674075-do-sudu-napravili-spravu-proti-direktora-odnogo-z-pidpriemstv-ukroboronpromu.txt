Національне антикорупційне бюро скерувало до суду справу за обвинуваченням директора державного приладобудівного заводу, який входить до складу ДК «Укроборонпром», в одержанні 2,44 млн грн неправомірної вигоди та недекларуванні нерухомості за кордоном.

Про це повідомила пресслужба НАБУ, передає Укрінформ.
Як встановило слідство, обвинувачений впродовж вересня 2016 – січня 2017 рр. одержав від осіб, пов’язаних із ТОВ «Оптимумспецдеталь», «відкат» за приховування махінацій із безпідставною оплатою за постачання товарів військового призначення на користь зазначеної компанії.
Крім того, правоохоронці здобули докази, що директор держпідприємства не вніс до декларації особи, уповноваженої на виконання функції держави або місцевого самоврядування за 2020 рік, відомості про квартиру у Болгарії, яка належить його дружині. Вартість цього майна станом на дату його реєстрації становила близько 1,33 млн грн.
Як повідомлялося, фірма "Оптимумспецдеталь" фігурує у розслідуванні корупційної схеми постачання комплектуючих для військової техніки до державних підприємств державного концерну «Укроборонпром». Правоохоронці встановили вісім учасників цієї схеми.