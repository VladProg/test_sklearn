Міністерство культури та інформаційної політики (МКІП) розглядає можливість представити до включення у список Всесвітньої спадщини ЮНЕСКО центри ще кількох міст, зокрема Чернігова.

Про це в ефірі загальнонаціонального телемарафону «Єдині новини» сказав міністр культури та інформаційної політики Олександр Ткаченко, передає Укрінформ.
“У черзі у нас розгляд інших міст, але це потребуватиме часу, тому що це підготовка досьє, робота з експертами, тими, хто опрацьовує його, робота з ЮНЕСКО. Кілька історичних центрів наших міст у нас зараз, так би мовити, на олівці. Очевидно, що це ті, які мають відому у світі історичну спадщину. Принаймні це можна сказати про Чернігів”, - зазначив Ткаченко.
Він зауважив, що внесення в список ЮНЕСКО це дуже складна процедура. Україна спромоглася за рік внести до нього одразу два українські об’єкти: борщ як нематеріальну культурну спадщину та історичний центр Одеси.
За словами Ткаченка, це велика історична подія, такого ще не було.
Як повідомляв Укрінформ учора, історичний центр міста Одеси включено до списку Всесвітньої спадщини ЮНЕСКО.