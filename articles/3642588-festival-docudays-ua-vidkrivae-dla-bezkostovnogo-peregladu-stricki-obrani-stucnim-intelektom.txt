Серед стрічок, обраних штучним інтелектом серед фільмів фестивалю Docudays UA для безкоштовного перегляду, є три українські картини.

Про це повідомляє пресслужба Державного агенства з питань кіно, передає Укрінформ.
Зазначається, що серед обраних фільмів є документально-анімаційна стрічка Дениса Страшного та Уляни Осовської «Казка про Коника», що розповідає про дисидента, монаха в миру та художника Анатолія Лютюка і його волонтерську місію на Донбасі. Документальні кадри в картині чергуються з анімацією, яку виконали Ridni Animation: Родіон і Марія Шуб та Мара Забашта.
Водночас фільм Андрія Лисецького «Земля Івана» розповідає про народного художника-самоука Івана Приходька, картини якого одного разу виставляються в Мистецькому арсеналі у Києві.
"Чи проміняє він маленьку сільську хатинку на гламурне міське життя, розливи Дніпра, сади та поля – на галерейні зали й товариство арт-критиків та агентів?",- описують дилему в дописі.
Зазначається, що продюсерами картини стали Геннадій Кофман та Ольга Бесхмельниціна, виробництвом опікувалися MaGiKa Film за підтримки Держкіно.
Третя стрічка - «Портрет на тлі гір» Максима Руденка - пропонує глядачеві здійснити містичну подорож тисячами негативів від фотографій, зроблених мисткинею Параскою Плиткою-Горицвіт у Карпатах. Продюсер цього фільму – Андрій Границя, а виробником стала компанія Т.Т.М. за підтримки Держкіно.
Повідомлялося, що міжнародний кінофестиваль документального кіно про права людини «Докудейз» — найбільший в Україні фестиваль документального кіно, який відбувається щороку впродовж останнього тижня березня у Києві.