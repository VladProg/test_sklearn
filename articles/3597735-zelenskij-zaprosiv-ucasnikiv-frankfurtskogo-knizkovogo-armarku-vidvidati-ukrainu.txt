Президент Володимир Зеленський вважає за необхідне поширювати у Європі більше інформації й книг про терористичні дії росії та закликав видавців, авторів, бізнесменів і журналістів відвідати Україну.

Про це він заявив під час онлайн-виступу на Франкфуртському книжковому ярмарку, повідомляє Укрінформ.
"Погляньте, зараз у Франкфурті на ярмарку немає двох держав, які були регулярно - це росія та Іран. Їх стає менше у просторі культури, але стає більше там, де руйнується все - не тільки культура, але і життя і все, що його забезпечує", - сказав глава держави.

Він розповів, що постійно отримує звіти про влучання іранських ударних дронів, закуплених росією, в електростанції, водопровід, порти, вокзали, склади з гуманітарною, житлові будинки, школи тощо.
"Замість того, щоб експортувати культуру, Іран експортує смерть. Замість того, щоб імпортувати культуру, росія імпортує смерть і спрямовує її проти нас, і не просто проти українців, не тільки, а проти України як поки що першого поля битви, битви росії з об'єднаною Європою", - підкреслив Зеленський.
Водночас він зазначив, що далеко не всі визнають цю очевидність й у Європі ще достатньо діячів, які закликають "зрозуміти" росію та намагаються ігнорувати терористичну політику таких держав, як Іран.
За словами Президента, такі люди є в політиці, бізнесі, громадських організаціях, медіа.
"Чому це можливо? Що до цього призводить? Одна відповідь: дефіцит знання! Дефіцит знання у суспільної більшості. Дефіцит знання про убивства, які скоєні росією. Дефіцит знання про злочини, що поєднують різні антидемократичні режими. Дефіцит знання про корупцію, яка стала їхнім інструментом, щоб знижувати пильність Європи. Дефіцит знання про несправедливість і брехню, які є невід'ємними елементами політики будь-яких терористичної держави", - переконаний Зеленський.
Він пояснив, що коли люди чогось не знають, політикам простіше ними маніпулювати.
"росія достатньо зробила, щоб показати, що не визнає жодних меж. Тому я прошу вас: будь ласка, робіть усе, щоб люди знали! Знали про терор, який росія принесла в Україну, а перед тим у Чечню, Грузію, Сирію, країни Африки, де російські найманці вирішували, кому жити і кому помирали! Будь ласка, пишіть про це, читайте про це, робіть усе, щоб європейці знали, скільки людей загинули в боротьбі за права й елементарні повагу", - закликав глава держави учасників Франкфуртського ярмарку.
Він наголосив, зокрема, на важливості створення та розповсюдження книг про тих, хто послаблював Європу своїми рішеннями через корумпованість чи просто байдужість, про тих, хто дарував силу державам-терористам або навіть зараз намагається робити все, щоб на їхній терор не було "міцної реакції".
Водночас він підкреслив, що необхідними є і книги про перемоги свободи.
Зеленський запросив видавців і авторів, бізнесменів, громадських діячів, освітян, журналістів відвідати Україну.
"Погляньте, через що проходять наші люди, що нам вже вдалося здобути, які загрози ми ще досі маємо, погляньте і розповідайте про це! Розповідайте, бо це загрожує й іншим народам Європи, поки держави-терориста ще існують", - додав Президент.
Як повідомлялося, Франкфуртський книжковий ярмарок проходить 19-23 жовтня. Його девіз – «Слова поєднують світи» (Wordsconnect Worlds).
Ярмарок діє із 1949 р. і є найбільшим у світі. Учасниками заходу стають видавці, агенти, книготорговці, бібліотекарі, науковці, художники-ілюстратори, книгопродавці тощо. Україна бере участь у ФКЯ із початку 2000-х і представляє різні видання, зокрема, "Либідь", ТОВ "Видавничий дім Весна", "Розумна дитина", "Юстініан", "Нора-Друк" та ін.