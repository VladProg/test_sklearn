Учені NASA виявили на Місяці в западинах затінені місця, де завжди тримається температура близько 17 градусів.

Про це повідомляє Укрінформ з посиланням на Phys.org.
Для дослідження науковці використовували дані космічного апарата Lunar Reconnaissance Orbiter (LRO) і комп'ютерне моделювання.
Загалом поверхня Місяця нагрівається до 130 градусів удень і охолоджується до мінус 170 уночі.
Уперше западини були виявлені у 2009 році
«Місячні западини – найцікавіша особливість місячної поверхні. Знаючи, що вони створюють стабільне теплове середовище, ми можемо скласти уявлення про ці унікальні місця та перспективи їх вивчення», - сказав науковий співробітник Ноа Петро з Центру космічних польотів NASA в Грінбелті.

Дві з найбільш помітних заглибин явно ведуть у печери.
Досліджуючи циліндричну западину завглибшки 100 метрів і розміром з футбольне поле, учені використали комп'ютерне моделювання для аналізу теплового режиму.
Результати показали, що температура в постійно затінених ділянках заглиблення незначно коливається протягом місячного дня, залишаючись на рівні близько 17 градусів.

День на місяці триває близько 15 земних діб, протягом яких поверхня постійно піддається дії сонячного проміння й нагрівається до досить високих температур. Морозні ночі також тривають близько 15 земних днів.
Вивчення западин та печер зі стабільною і комфортною температурою допоможе змоделювати перебування людини на Місяці під час майбутніх польотів.
Як повідомлялось, американське космічне агентство NASA запустить ще два мінівертольота на Червону планету для допомоги в поверненні зібраних зразків на поверхні Марса.
Фото: NASA/GSFC/Arizona State University