Антивоєнна драма «Клондайк» українського режисера Марини Ер Горбач вийде у прокат у США.

Про це повідомляє Державне агентств з питань кіно у Фейсбуці, передає Укрінформ.
Як зазначається, драму, створену за підтримки Держкіно, випустить у кінотеатральний прокат Samuel Goldwyn Films - відома кінокомпанія, яка ліцензує, випускає та розповсюджує артхаусне, незалежне та іноземне кіно.


«Ми раді представити неймовірно важливий фільм Марини Ер Горбач глядачам у США. Цей прекрасний фільм про важку реальність, з якою все ще стикається народ України», — зауважив віцепрезидент із придбань і продажів компанії Samuel Goldwyn Films Майлз Файнебург.


Події фільму «Клондайк» відбуваються у липні 2014 року на Донбасі. Сюжет розгортається навколо подружжя, що готується стати батьками: вагітна жінка відмовляється їхати з села, яке захоплюють озброєні угруповання, попри вмовляння чоловіка й брата.


Як повідомлялося, виконавиця головної ролі у стрічці «Клондайк» Оксана Черкашина отримала нагороду на Міжнародному кінофестивалі у Палм-Спрінгз (США).