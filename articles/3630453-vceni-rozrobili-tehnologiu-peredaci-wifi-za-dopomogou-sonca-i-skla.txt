Науковці з Університету науки і технологій ім. Короля Абдалли в Саудівській Аравії розробили технологію, яка дозволяє передачу бездротового Інтернету, що живиться від Сонця, через спеціальне скло.

Як передає Укрінформ, про це повідомляє Euronews.
«Я сподіваюся, що в майбутньому “розумні” сучасні офісні будівлі з гігантськими скляними вікнами працюватимуть з Інтернетом на основі цієї технології», — заявив професор і провідний дослідник проєкту Осама Амін.
Їхня технологія, яка використовує вікна для передачі даних в Інтернеті, все ще знаходиться на початкову етапі, із широкосмуговою швидкістю Інтернету близько 15-16 Кбіт/с.
«Наш намір полягає в тому, щоб радикально збільшити це число, але наразі його вже можна використовувати для різних додатків, оскільки датчикам потрібна низька швидкість передачі даних», — сказав Амін.
Зазначається, що саудівська інновація використовує поляризацію сонячного світла для передачі даних за допомогою “інтелектуальних” скляних елементів, відомих як двокомпонентні рідкокристалічні затвори (DLS).
Електромагнітна поляризація — одна з властивостей електромагнітних хвиль, наприклад світла.
За його словами, поляризація дозволяє перетворити сонячне світло на «свого роду кодування одиниць і нулів, яке наперед визначається вихідними даними, що надходять через кабель локальної мережі, підключеного до краю “смарт”-скла.
“LAN-кабель під’єднується до маршрутизатора, і тоді ми можемо отримати цей сигнал Wi-Fi. У нашій системі кабель LAN буде під’єднано до краю скла, скло буде передавачем для наземного кабелю, і замість використання електрики для поширення сигналу він використовуватиме лише сонячне світло”, - додав Амін.
Як повідомляв Укрінформ, південнокорейська компанія Samsung заявила про встановлення рекорду швидкості у мережі 5G mmWave.