НАБУ завершило слідство щодо 15 осіб, причетних до запровадження та дії так званої формули «Роттердам+», через яку споживачі електроенергії незаконно переплатили понад ₴20 мільярдів упродовж 2018-2019 років.

Про це інформує пресслужба НАБУ, передає Укрінформ.
Як зазначається, це є другим епізодом масштабного розслідування антикорупційних органів, який викрили у жовтні 2022 року. Розслідування першого, за підозрою шести осіб, – щодо незаконної переплати понад ₴19 мільярдів упродовж 2016-2017 років – завершили у вересні 2022 року.
Зокрема, коло підозрюваних у новому епізоді включає:

двох колишніх голів Національної комісії, що здійснює державне регулювання у сферах енергетики та комунальних послуг (НКРЕКП);
шістьох колишніх членів НКРЕКП; двох чинних членів НКРЕКП; одного чинного та двох колишніх працівників НКРЕКП; двох чинних посадовців групи приватних теплогенеруючих компаній.

Шестеро з цих осіб, які, за версією слідства, усвідомлено взяли участь у злочині, одержали нові підозри за ч.2 ст.364 (Зловживання владою або службовим становищем) ККУ. Дії членів НКРЕКП, які, не розібравшись голосували за затвердження так званої формули «Роттердам+», кваліфікували за ч.2 ст.367 (Службова недбалість) ККУ. Слідство вважає, що вони неналежним чином виконували свої службові обов’язки, що спричинило тяжкі наслідки державним і громадським інтересам.
За версією слідства, у так звану формулу «Роттердам+», заклали витрати, яких насправді не існувало, а саме - на транспортування вугілля національного виробника до теплових електростанцій з порту в Роттердамі. В результаті, як вважають НАБУ і САП, кінцеві споживачі протягом 2016-2019 рр. переплатили понад 39 млрд грн, що підтверджується висновком експерта.
Як повідомили у НАБУ, слідство має докази, що ухвалити таку формулу обчислення НКРЕКП вмовили представники групи приватних теплогенеруючих компаній, які в результаті й отримали надприбутки. Спочатку регулятор не погоджувався, розуміючи абсурдність включення витрат на транспортування до тарифу, проте в березні 2016 року на зазначену пропозицію пристав. Як наслідок, відбулось зростання тарифів на електроенергію для промисловості, об’єктів соціальної інфраструктури, підприємців, що призвело до подорожчання товарів та послуг для кінцевого споживача, в тому числі й першої необхідності.
Як повідомлялося, Національне антикорупційне бюро і Спеціалізована антикорупційна прокуратура 26 жовтня 2022 року повідомили про підозру ще 15 особам, причетним до запровадження та дії формули «Роттердам+», через яку впродовж 2018-2019 років споживачам електроенергії було завдано збитків більш як на ₴20 мільярдів.
Фото: nabu.gov.ua