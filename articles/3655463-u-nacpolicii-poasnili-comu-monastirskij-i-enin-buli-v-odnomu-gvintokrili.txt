Міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович, які загинули в авіакатастрофі, були в одному гвинтокрилі, бо намагалися якомога швидше прибути на місце призначення.



Про це у коментарі журналістам заявила речниця Нацполіції Мар’яна Рева, передає кореспондент Укрінформу.
«Вони вирушали у відрядження, поспішали і хотіли якомога швидше прибути на місце, щоб скоригувати у подальшому роботу міністерства якомога краще і ефективніше, у тому числі, і задля переможних ситуацій на фронті», - уточнила вона.
Речниця зазначила, що у неї наразі немає інформації щодо того, чи є протокол пересування у цих випадках.
Відповідаючи на питання щодо того, чи надалі у подібних випадках службовці пересуватимуться в одному транспорті, представниця Нацполіції заявила, що були зроблені відповідні висновки, і надалі робота вже буде коригуватися з урахуванням усіх трагічних ситуацій.
Як повідомлялося, вранці 18 січня у Броварах поруч із дитсадком та житловим будинком упав гелікоптер ДСНС, на борту якого перебували 9 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
За останніми даними ДСНС, на місці падіння вертольота виявлено 14 загиблих осіб, серед них 1 дитина та 9 осіб, які перебували на борту.
Прем’єр-міністр України Денис Шмигаль доручив створити спеціальну групу для розслідування всіх обставин трагедії.
Уряд призначив Ігоря Клименка заступником міністра внутрішніх справ — головою Національної поліції України, і поклав на нього виконання обов’язків міністра внутрішніх справ.