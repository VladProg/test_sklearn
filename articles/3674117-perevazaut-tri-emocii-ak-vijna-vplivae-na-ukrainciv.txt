Настрій українців протягом останнього місяця найкраще описують такі емоції, як тривога, очікування покращень та надія. Водночас думки про майбутнє у більшості українців пов’язані саме з очікуванням покращень та надією.

Як передає Укрінформ, про це свідчать результати соціологічного дослідження "Емоційно-психологічний стан українців", проведеного Українським інститутом майбутнього спільно з "Нью імідж маркетинг груп" .
"Загальний середній показник самооцінки фізичного стану за останній місяць для усіх респондентів становить 3,35 бала (за шкалою від 1 до 5). Найгіршу оцінку в 1 бал надали 3% респондентів, 2 бали – 10%, 3 бали – 45%, 4 бали – 34%, 5 балів – 8%. 54% респондентів зазначили, що, порівняно з попереднім місяцем, їхній фізичний стан змінився, лише 2% відмітили, що фізичний стан покращився, 14% – дещо покращився, 25% – дещо погіршився, 5% – суттєво погіршився", – йдеться у повідомленні.
Крім того, загальний середній показник оцінки емоційно-психологічного стану нижчий порівняно з середнім показником оцінки фізичного стану та становить 2,94 бали. При цьому найгіршу оцінку 1 бал надали 7% респондентів, 2 бали – 22%, 3 бали – 45%, 4 бали – 21%, 5 балів – 5%. Лише 2% учасників опитування зазначають, що, порівняно з попереднім місяцем їхній емоційно-психологічний стан покращився, 11% – дещо покращився, 46% – не змінився, 33% – дещо погіршився, 8% – суттєво погіршився.
Зазначається, що найбільш безпечним (з точки зору відчуття безпеки) українці вважають перебування вдома. Так, 25% респондентів відчувають себе у повній безпеці, перебуваючи вдома, 47% – у частковій безпеці, 20% – у частковій небезпеці, 5% – у повній небезпеці. Респонденти з півдня та сходу значно рідше за інших зазначали, що почуваються у повній/частковій безпеці майже у всіх запропонованих місцях.
Також серед учасників опитування відчувають почуття млявості чи втоми 39%, швидку стомлюваність – 39%, стурбований чи уривчастий сон – 36%, почуття тривоги чи страху – 35%, поганий настрій, надмірне занепокоєння з різних приводів, почуття напруженості чи нездатність розслабитися, відпочинок не відновлює сили, надмірно раннє пробудження – по 31%, швидку дратівливість чи гнів та труднощі із засипанням – по 30%.
Інститут майбутнього повідомляє, що до п'ятірки активностей та занять, які приносили задоволення респондентам останнім часом, входять: це спілкування з рідними/друзями – 53%; перегляд фільмів/сералів вдома – 43%; проведення часу в інтернеті (YouTube, соцмережі, сайти) – 41%; прогулянки на свіжому повітрі – 36%; прослуховування музики – 25%.
Під час дослідження зафіксовано три емоційні прояви, які найкращим чином описують настрій респондентів протягом останнього місяця: "тривога" (57%), "очікування покращень" (46%), "надія" (41%).
Окрім цього, 61% учасників зазначили, що, коли вони думають про майбутнє, у них виникає емоція "очікування покращень", 59% – емоція "надія", 44% – емоція "тривога". Найрідше серед емоцій щодо майбутнього учасники зазначали "апатію" (6%), роздратування (6%), гнів (4%) та агресію (3%). Порівняння емоцій, які найкращим чином описують настрій протягом останнього місяця та настрій щодо майбутнього, свідчить про більш позитивні настрої щодо майбутнього серед учасників опитування.
Дослідження проведено серед 1200 респондентів з 9 до 15 лютого методом онлайн-опитування за інтерактивною структурованою анкетою. Опитування проводили в Україні (крім міст на тимчасово непідконтрольних територіях частини Донецької та Луганської області, окупованої АР Крим). Вибірка репрезентує доросле населення України (інтернет-користувачів) віком від 18 років. Статистична похибка з імовірністю 0,95 не перевищує 2,89%.
Як повідомлялося, усі українці, які потребують психологічної підтримки, можуть скористатись платформою "Розкажи мені", яка працює цілодобово й надає безкоштовну психологічну допомогу.