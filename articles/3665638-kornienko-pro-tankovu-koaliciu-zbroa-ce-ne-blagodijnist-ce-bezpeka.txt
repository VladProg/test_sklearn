Зброю, яку міжнародні партнери надають Україні, не варто розглядати як благодійність, адже насамперед це те, що дозволяє гарантувати безпеку іншим країнам.

На цьому наголосив перший заступник Голови Верховної Ради Олександр Корнієнко під час зустрічі з президентом Парламентської Асамблеї НАТО Жоель Гарріо-Майлям, передає Укрінформ із посиланням на Фейсбук Корнієнка.

«Ми вітаємо «танкову коаліцію», яка нарешті була створена після ключових рішень, прийнятих США та Німеччиною. Наші очікування, що кількість країн, які приєдналися до цієї коаліції, зростатиме й надалі. Зброя — це не благодійність. Це безпека. Поки ворог убиває — ми хочемо врятувати життя. Поки ворог створює геноцид — ми продовжуємо «зернову ініціативу». Поки ворог запускає ракети — ми просимо системи ППО та зброю, щоб захиститися», - зазначив Корнієнко.
Він підкреслив, що росія продовжує заперечувати легітимність України як суверенної держави, намагається знищити українську державність, у тому числі шляхом нападів на цивільне населення та об'єкти критичної інфраструктури.
«Я говорив про це, про ситуацію в Україні, про нашу боротьбу і те, що нам потрібна подальша допомога», - додав парламентарій.
За його словами, Україна високо оцінює всі рішення та резолюції на підтримку України та проти російської агресії.
«Але наша боротьба триває і буде тривати, поки окупанти на нашій землі, і поки ми не повернемо своє. Свою землю, свої території, своїх людей. Забрали наше. І ми боремося за наше. Дивно бачити, як держава-терорист продовжує виходити на міжнародну арену. Сподіваюся на реакцію світу», - підкреслив парламентарій.

Корнієнко закликав підтримати вступ України до Альянсу на засіданні Парламентської асамблеї НАТО в Люксембурзі, яке заплановане на травень 2023 року, тільки-но дозволять умови. Також він звернув увагу на необхідність створення спеціального трибуналу щодо воєнних злочинів, скоєних росією.
Як повідомляв Укрінформ, заступник Голови Верховної Ради України Олена Кондратюк та президент Парламентської Асамблеї НАТО Жоель Гарріо-Майлям 4 лютого відвідали Бородянку.