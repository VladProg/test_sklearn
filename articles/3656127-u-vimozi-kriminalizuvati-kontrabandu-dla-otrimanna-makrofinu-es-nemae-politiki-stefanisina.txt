Вимога повернути кримінальне покарання за контрабанду у значних розмірах, яка є однією з умов отримання наступних траншів макрофінансової допомоги ЄС, є відображенням усталеної європейської практики, а не якихось проблем з контрабандою в Україні.

Про це заявила віцепрем’єрка з питань європейської та євроатлантичної інтеграції Ольга Стефанішина в ефірі телемарафону «Єдині новини», передає Укрінформ.
«Питання, яке стосується криміналізації контрабанди, давно у нас у дискурсі. Це європейська практика. На рівні країн ЄС це (контрабанда – ред.) вважається видом організованої злочинності, який охоплює низку країн всередині ЄС, тож там це в основному криміналізований злочин. Тому є цей пункт (у меморандумі про отримання наступних траншів макрофінансової допомоги ЄС – ред.), і ми його виконаємо. Законопроєкт уже є в парламенті, він був зареєстрований, тобто йдеться лише про його ухвалення», - сказала Стефанішина.
Вона додала, що у появі цієї вимоги ЄС немає якоїсь політичної складової.
«Це рішення не базується на конкретних статистичних даних. Більше того, я зазначу, що ми наростили свій експорт в Європейський Союз майже на 6% порівняно з довоєнним 2021 роком, тому це питання не є відображенням якоїсь практичної проблеми», - підсумувала віцепрем’єрка.
Як повідомлялося, Україна 17 січня отримала перший транш у розмірі €3 мільярда у межах програми макрофінансової допомоги на 18 млрд євро.
Наступні 15 млрд євро (€4,5 мільярда на квартал) Київ отримуватиме лише за умови виконання зобов’язань, узгоджених між Україною та ЄС і зафіксованих у меморандумі. Однією з них є повернення кримінального покарання за контрабанду у значних розмірах, яке було скасоване шляхом ухвалення відповідних змін до Кримінального кодексу України в листопаді 2011 року.