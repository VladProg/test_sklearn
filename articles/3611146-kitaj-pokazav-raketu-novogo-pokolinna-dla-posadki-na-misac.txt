Влада Китаю продемонструвала модель пілотованої ракети наступного покоління, призначеної для посадки на Місяць, на одному з виставкових майданчиків 14-ї Китайської міжнародної авіаційно-космічної виставки Airshow China 2022, яка проходить у місті Чжухай.

Як передає Укрінформ, про це повідомляє Сіньхуа.
Злітна маса ракети під назвою "Чанчжен-9" становить 2,1 тис. тонн, її довжина – 90 метрів. Вона може піднімати 27 тонн корисного навантаження на навколомісячну орбіту і 70 тонн корисного навантаження на навколоземну орбіту.
Очікується, що перша пілотована місія, яку буде здійснено за допомогою цієї ракети, відбудеться у 2027 році.
Крім пілотованої ракети, на авіашоу також показано модель нової ракети-носія з великою вантажопідйомністю.
Вона буде здатна доставляти на перехідну орбіту Земля-Місяць до 50 тонн корисного навантаження, до 35 тонн на перехідну орбіту Марса і 150 тонн на навколоземну орбіту.

Ця ракета-носій перебуває в стадії розробки, і її запуск заплановано приблизно на 2030 рік.
Як повідомляв Укрінформ, група дослідників з ряду китайських університетів спільно створили першу в світі карту гірських порід Місяця.