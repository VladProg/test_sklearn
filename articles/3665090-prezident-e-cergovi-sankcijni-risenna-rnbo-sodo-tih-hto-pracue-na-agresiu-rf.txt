Наразі вже є чергові санкційні рішення Ради національної безпеки і оборони України щодо тих, хто працює на агресію рф.

Про це у своєму зверненні поінформував Президент Володимир Зеленський, передає кореспондент Укрінформу.


Відео: Офіс Президента
«Є чергові санкційні рішення Ради національної безпеки і оборони нашої держави щодо тих, хто працює на російську агресію. Відповідні укази про введення в дію рішень РНБО вже підготовлені», - сказав Президент.
Він окремо подякував співробітникам СБУ, ДБР, Національної поліції і Офісу генпрокурора «за нові кроки з відновлення справедливості після дій тих, хто не зрозумів, що на державних посадах працювати треба лише на інтереси держави».
Як повідомлялося, 28 січня Володимир Зеленський підписав указ про введення в дію рішення Ради нацбезпеки і оборони про запровадження санкцій проти юридичних та фізичних осіб, яких рф використовує для перевезення залізницею військової техніки та солдатів.