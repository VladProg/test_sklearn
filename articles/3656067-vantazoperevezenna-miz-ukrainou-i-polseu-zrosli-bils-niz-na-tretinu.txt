У 2022 році через прикордонні переходи між Україною і Польщею було перевезено 16,9 млн т вантажів, що на 36,7% більше, ніж роком раніше.

Як передає Укрінформ, про це повідомляє Rail.insider з посиланням на заступника директора департаменту комерційної роботи АТ «Укрзалізниця» Валерія Ткачова.


«Через прикордонні переходи між Україною і Польщею в 2022 році передано 16,9 млн т вантажів, що на 4,5 млн т або на 36,7% більше, ніж за 2021 рік», - йдеться в повідомленні.
За інформацією Ткачова, зростання спостерігалося по всіх діючих переходах.
Зокрема, найбільше вантажів перевезла ширококолійна залізниця PKP LHS – понад 11 млн т, на 1,3 млн т більше показника 2021 року.
На другому місці – польський національний перевізник PKP Cargo. Торік компанія перевезла в сполученні з Україною 4,4 млн т вантажів, що майже вдвічі краще за результат 2021 року.
Як повідомлялося, АТ «Укрзалізниця» з 18 січня відновлює ще один напрямок залізничного сполучення з Румунією, зокрема це сполучення Рахів — Валя-Вішеулуй — Рахів.
Фото: Rail.insider