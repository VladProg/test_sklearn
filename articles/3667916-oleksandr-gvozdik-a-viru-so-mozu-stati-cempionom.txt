11 лютого українець повернеться в ринг.

Колишній чемпіон світу у напівважкій вазі Олександр Гвоздик (17-1, 14 КО), який повертається в ринг, розповів про можливість стати чемпіоном, повідомляє No Puedes Jugar Boxeo, передає Укрінформ.

«Я вірю, що можу стати чемпіоном. Давайте зробимо цей маленький крок, а потім перейдемо до більших боїв. Сподіваюся, я зможу отримати їх.
Я вірю, що незабаром отримаю титульний шанс. Я поважаю WBC. Думаю, найбільше подобається зелений пояс. Сподіваюся, скоро зможу побитися саме за нього», - сказав Гвоздик.

Українець також розглядає варіант провести в майбутньому бій проти Бетербієва.

«Кого б я вибрав у суперники Бетербієва чи Бівола? Звісно, Бетербієва. По-перше, це буде реванш. По-друге, він має три титули. Цей поєдинок буде цікавішим», – додав Гвоздик.

У жовтні 2020 року Олександр оголосив про завершення кар’єри.

Гвоздик повернеться у ринг 11 лютого поєдинком проти аргентинця Хорхе Міранди. Для українця це буде перший бій з жовтня 2019 року.

Як повідомляв Укрінформ, у жовтні 2019 року Гвоздик програв в об’єднавчому поєдинку Артуру Бетербієву.

Фото: Getty Image