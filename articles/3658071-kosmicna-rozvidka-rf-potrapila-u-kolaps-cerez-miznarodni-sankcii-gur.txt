Космічна розвідка російської федерації потрапила у колапс через міжнародні санкції, виробництво ключових елементів зупинене через брак електроніки іноземного виробництва.

Як передає Укрінформ, про це Головне управління розвідки Міністерства оборони повідомляє у Телеграмі.
Акціонерне товариство “Інформаційні супутникові системи імені академіка Михайла Решетньова” після повномасштабного вторгнення росії в Україну потрапило під міжнародні санкції.
За інформацією воєнної розвідки України, на об’єктах стратегічно важливого для ворога підприємства оборонпрому російські конструктори та науковці серед іншого розробляють так звані “великі очі” - засоби ведення космічної розвідки. Зокрема, проєкти перспективної високоорбітальної системи ведення радіоелектронної розвідки “Рєпєй”, комплексу глобальної космічної командно-ретрансляційної системи “Геракл-КВ” та єдиної системи супутникового зв’язку третього етапу “Сфера”.
Підприємство розташоване у місті закритого типу Желізногірськ (Красноярський край, рф).
“Виробництво ключових елементів перелічених об’єктів де-факто зупинене через гострий брак компонентів електроніки як іноземного, так і російського виробництва. Йдеться про відсутність сотень тисяч елементів апаратури для космічних модулів. У підсумку планові строки завершення науково-дослідних робіт вказаних комплексів космічної розвідки зірвані та “перенесені” на кілька років”, - ідеться в повідомленні.
Так, проєкти перенесено на декілька років. Зокрема, “Рєпєй” перенесено з 2022 на 2024 рік, “Геракл-КВ” - з 2023 на 2025, а “Сферу” - з 2025 на 2027.
В українській розвідці додали, що через санкції та мобілізацію під загрозою припинення існування невдовзі опиняться ще декілька галузей російської економіки.
Як повідомляв Укрінформ, Європейський союз планує запровадити 10-й пакет санкцій проти росії у річницю повномасштабного вторгнення, санкції проти білорусі будуть введені раніше.