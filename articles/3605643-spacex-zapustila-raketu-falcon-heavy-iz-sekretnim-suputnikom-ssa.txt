Американська компанія SpaceX здійснила у вівторок запуск надважкої ракети Falcon Heavy з секретним апаратом для потреб Космічних сил США в рамках місії USSF-44.

Про це повідомляє Укрінформ із посиланням на Space.com.
Як зазначається, ракета-носій стартувала з космодрому на мисі Канаверал (штат Флорида) о 09:41 за часом Східного узбережжя (15:41 за київським часом).
Зазначається, що ракета доставила кілька корисних вантажів на геостаціонарну орбіту для Космічних сил США в рамках місії під назвою USSF-44.

USSF-44 є четвертим запуском Falcon Heavy від SpaceX загалом і першим із червня 2019 року. Через засекречений характер місії вага вантажу, що вивозиться на навколоземну орбіту, та інші подробиці місії не повідомляються. Основне корисне навантаження сьогоднішнього запуску – секретний супутник.
Як повідомляв Укрінформ, наприкінці жовтня американська компанія SpaceX вивела на орбіту ще 53 мінісупутники для поповнення орбітального угруповання глобальної мережі інтернет-покриття системи Starlink.