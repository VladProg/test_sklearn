Президент США Джо Байден виступив із закликом до лідерів «Бухарестської дев’ятки» (В9) продовжувати критично важливу підтримку України і українців, які відважно борються за свободу демократії у Європі та світі.

Про це глава Американської держави заявив під час засідання B9 у Варшаві в середу, передає власний кореспондент Укрінформу.
«Ми надали Україні критично важливі системи безпеки, важливу підтримку буквально для мільйонів біженців. Ми допомогли українцям отримати доступ до основних послуг. І разом ми продовжуватимемо постійну підтримку України, яка захищає свою свободу», - заявив американський лідер.
Він наголосив, що на карту в цьому конфлікті поставлені не лише цілісність і суверенітет України, але й свобода демократій в Європі та в усьому світі.
Байден також підкреслив необхідність продовжувати тісну взаємодію в межах Північноатлантичного альянсу: «Сьогодні, коли ми наближаємося до річниці подальшого вторгнення росії, стає ще більш важливим, щоби ми продовжували триматися разом». Саме тому, зазначив він, було важливим зібратися у форматі B9 – країн східного флангу НАТО, й обговорити питання колективної безпеки.
Крім того, глава Білого дому підкреслив, що всі члени Північноатлантичного альянсу доклали зусиль, щоби посилити НАТО, і за його словами, Альянс не був настільки потужним, ніж зараз. У цьому контексті Байден також підтвердив залізну відданість США захищати союзників у Європі.
«П’ята стаття (статуту НАТО – ред.) є священним зобов’язанням, яке взяли на себе Сполучені Штати. Ми будемо захищати буквально кожен дюйм НАТО, кожен дюйм НАТО, і це важливий момент», - наголосив він.
Байден також відзначив роль генсека НАТО Єнса Столтенберга, який «робив неймовірну роботу» впродовж тривалого періоду часу.
Президент США зауважив, що ситуація в Європі «радикально змінилася», коли понад 100-тисячний військовий контингент вторгся не територію іншої держави. У цьому зв’язку Байден закликав колег докласти зусиль, щоби виправити цю ситуацію.
Як повідомлялося, в середу в Варшаві відбулося спільне засідання президента США й глав держав «Бухарестської дев’ятки» (B9), у тому числі Болгарії, Естонії, Латвії, Литви, Польщі, Румунії, Словаччини, Угорщини, Чеської Республіки. На зустрічі також був присутній генеральний секретар НАТО Єнс Столтенберг.
Формат B9 був створений у 2015 році – після початку війни росії проти України та анексії нею українського Криму.
Фото: РАР