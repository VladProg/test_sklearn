Українці платять найвищу ціну у розв’язаній росією на європейському континенті війні, що торкається екзистенційних інтересів європейської безпеки.

Про це сьогодні під час виступу на Мюнхенській безпековій конференції заявив високий представник ЄС Жозеп Боррель, повідомляє кореспондент Укрінформу.
«Наша безпека постала перед викликом внаслідок (російської) війни в Україні. Це екзистенційний виклик для Європи. Але зараз не час для риторики. Зеленський і українці мають багато мужності, але не мають достатньо боєприпасів. У цьому є парадокс. Має бути менше аплодисментів, але краще забезпечення озброєнням», - сказав Боррель.
«Українці воюють, вони сплачують найвищу ціну своїми життями. Але ця війна відбувається на землі Європи і має глобальні наслідки по усьому світу, що також зачіпає нашу безпеку», - додав високий представник ЄС.
Він зауважив, що нині ЄС постає перед трьома глобальними викликами. Перший – це надійність ЄС як глобального гравця, так звана концепція геополітичної Європи. Другий виклик – надійність ЄС як постачальника безпеки, і третій - взаємодія з країнами глобального Півдня, який має розуміти обставини того, що відбувається в Україні.
Як повідомлялося, сьогодні, 19 лютого, у Німеччині продовжується зустріч провідних політиків Європи та світу в рамках Мюнхенської безпекової конференції, що присвячена найбільш актуальним проблемам європейської та світової безпеки.
Фото: Ministerio de Asuntos Exteriores y de Cooperación