У Нью-Йорку на аукціон Sotheby’s виставили найстарішу майже повну єврейську Біблію віком понад 1100 років.

Як передає Укрінформ, про це повідомляє The New York Times.

Книгу Святого Писання під назвою “Кодекс Сассуна”, що датується кінцем IX — початком X століття, планується продати на аукціоні у травні приблизно за 30-50 мільйонів доларів США, що може зробити її найдорожчим історичним документом коли-небудь проданим.

“Кодекс Сассуна” вважається майже повним кодексом, що містить усі 24 книги єврейської Біблії. У представленій книзі бракує лише близько п’ятьох аркушів, включаючи перші десять розділів Буття. Спочатку Біблія складалася приблизно з 400 пергаментних аркушів.

“Кодекс Сассуна” виставляли лише один раз — у Британському музеї у 1982 році. Перед аукціоном Sotheby’s книгу можна буде побачити у Лондоні, Тель-Авіві, Далласі, Лос-Анжелесі та Нью-Йорку. Нинішнім власником книги є швейцарський фінансист і колекціонер Жакі Сафра.

Відомо, що збереглися ще дві повні або майже повні єврейські Біблії цього періоду.
Як повідомляв Укрінформ, у серпні минулого року на Рівненщині у Музеї книги та друкарства міста Острог презентували мультимедійну Острозьку Біблію.
Фото: The New York Times