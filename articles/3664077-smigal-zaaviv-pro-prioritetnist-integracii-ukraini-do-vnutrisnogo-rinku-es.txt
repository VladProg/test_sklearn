Прем’єр-міністр Денис Шмигаль наголошує на пріоритетності інтеграції України до внутрішнього ринку Європейського Союзу.

Як передає Укрінформ, про це він написав у Телеграмі, інформуючи про зустріч у Києві із виконавчим віцепрезидентом Єврокомісії Валдісом Домбровскісом.
Шмигаль подякував за потужну підтримку Євросоюзу, зокрема за програму макрофінансової допомоги на 18 млрд євро, з яких 3 млрд євро вже в Україні.
“Важливо, аби фінансові ресурси надходили прогнозовано та ритмічно. Для цього ми створили платформу “фінансового Рамштайну”, - зауважив Прем’єр.
Сторони обговорили питання швидкої відбудови України. Цьогоріч на ці потреби необхідно 17 млрд доларів. “Одне із ключових джерел фінансування - російські активи. Слід створити реальний механізм їх спрямування на компенсацію збитків, завданих війною”, - підкреслив Шмигаль.
За його словами, він також наголосив на пріоритетності інтеграції України до внутрішнього ринку ЄС. Зокрема, заявив Шмигаль, “важливо до кінця 2024 року зберегти безмитне ввезення наших товарів до Євросоюзу. Валдіс Домбровскіс підкреслив, що Європейський Союз продовжить всебічну підтримку України. Вдячний йому та євроспільноті за таку позицію”.
Як повідомляв Укрінформ, Шмигаль після зустрічі з високим представником Євросоюзу Жозепом Боррелем напередодні саміту Україна-ЄС у Києві заявив, що Європейський Союз запустить програму гуманітарного розмінування деокупованих територій України на 25 млн євро.
Фото: Денис Шмигаль, Telegram