Верховна Рада у четвер ухвалила рішення відсторонити позафракційного народного депутата Гео Лероса від участі в пленарних засіданнях.

Про це парламентарій написав у Фейсбуці, повідомляє Укрінформ.
"Сьогодні Верховна Рада відсторонила мене до кінця року від засідань Верховної Ради", – зазначив Лерос.
За його словами, відсторонили через його критику на адресу глави Офісу Президента Андрія Єрмака.
Водночас народний депутат із парламентської фракції "Європейська солідарність" Олексій Гончаренко у своєму Телеграм-каналі повідомив, що за відсторонення Лероса проголосували члени фракцій "Слуга народу" (192), Батьківщина" (10), а також депутатських груп "Довіра" (12), "За майбутнє" (10), "Відновлення України" (14), "Платформа за життя та мир" (19).
Крім того, Гончаренко пояснив, що засідання парламенту не закривалося з 24 лютого 2022 року, оскільки "під час дії воєнного стану засідання Ради не закривається, тобто Лероса відсторонили від участі в роботі Верховної Ради до кінця війни".