Український боксер Ярослав Харциз став переможцем турніру «Меморіал Іштвана Бочкаї», що проходив в Угорщині.

Учасник Олімпійських ігор Токіо-2020 у розмові з кореспондентом Укрінформу поділився враженнями від змагань.
«Турнір вийшов дуже достойним, усі боксери були високого рівня. Усі мої суперники були сильними, кожен із них відрізнявся своєю технікою та манерою ведення бою. Такі змагання дуже потрібні для досвіду, для того, аби здобути бойову практику. Я задоволений результатом, адже здобув перемогу у всіх чотирьох поєдинках», - сказав Харциз.
У січні Харциз успішно дебютував у професійному боксі та розповів як збирається поєднувати кар’єру боксера-аматора та професіонала.
«Мої плани? Буду готуватися до кваліфікаційного турніру, який відбудеться у Кракові. Це будуть Європейські ігри , де розігруватимуть олімпійські ліцензії на Ігри в Париж у 2024 році. Зараз гостро стоїть питання допуску російських та білоруських спортсменів на Олімпійські ігри. Багато країн вже висловилися за нашу підтримку, тож сподіваємось, що ми зможемо представити Україну на Олімпіаді та не побачимо там росіян і білорусів. Хочу ставати кращим кожного дня. Я почав поєднувати професійну та аматорську кар’єру, мені дуже сподобалось боксувати у профі боксі. Це два різні види спорту, але я отримую задоволення від кожного бою і працюю», - поділився боксер.
На «Меморіалі Іштвана Бочкаї» збірна України здобула 10 нагород: «золото» в активі Ярослава Харциза (63,5 кг), Юрія Захарєєва (71 кг), а також Олександра Хижняка (80 кг), «срібло» здобули Ярослав Михалушко (67 кг), Іван Папакін (75 кг) та Дмитро Ловчинський (92+ кг), «бронзу» здобули Андрій Тишковець (48кг), Павло Коваленко (54кг), Данило Заморило (63,5кг) та Богдан Толмачов (86кг).
Фото: Getty Images