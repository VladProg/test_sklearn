Ситуація із забезпеченням електроенергією в Україні покращується, відключення сьогодні будуть лише в деяких регіонах.


Як передає Укрінформ, про це в ефірі загальнонаціонального телемарафону заявив міністр енергетики Герман Галущенко.
«Сьогодні ситуація насправді значно краща, сьогодні по факту у нас генерація забезпечує обсяг споживання, тому відключення будуть тільки в деяких регіонах України, де є певні проблеми з передачею електроенергії, мережеві так звані обмеження внаслідок обстрілу, який відбувся в п’ятницю», - повідомив Галущенко.
Він підтвердив, що час відключень для споживачів буде скорочуватись.
На запитання, де найгірша ситуація з подачею електроенергії по країні, Галущенко повідомив, що в Одещині та Харківщині.
Як повідомляв Укрінформ, енергосистема України вже пережила 14 ракетних атак ворога та 17 хвиль атак БПЛА по енергооб’єктах. Через російські обстріли Україна втратила, зокрема, три чверті потужності ТЕС.
Водночас станом на ранок 12 лютого завдяки роботі ремонтних бригад енергетиків та введенню в роботу двох блоків АЕС, а також зниженню споживання у вихідний день, дефіциту потужності немає, запевнили в Укренерго. При цьому у компанії вказали, що зняття лімітів споживання стосується лише доби 12 лютого, з початком робочого тижня й характерним для нього зростанням споживання обмеження можуть повернутись.