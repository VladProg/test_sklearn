Чоловіча збірна України з пляжного футболу у столичному Гідропарку розпочала підготовку до нового сезону.

«Синьо-жовті» проводять тренування в манежі спорткомплексу SUNRISE Beach Sports Academy, передає Укрінформ.
Прийдешній сезон буде вкрай насиченим і стартує доволі рано - вже 24 квітня в Іспанії розпочнеться європейська кваліфікація чемпіонату світу-2023.
Початок роботи наших футболістів прокоментував головний тренер команди Микола Костенко: «Цей робочий процес можна вважати втягувальним навчально-тренувальним збором. Приїжджають як досвідчені хлопці, так і молодь, яка тренується разом зі збірниками. Хтось відсутній, як, наприклад, сьогодні Ярослав Заворотний. Але в нього дуже поважна причина - народився син, із чим ми всі його й вітаємо. Сезон буде дуже насиченим - на нас чекає європейській відбір чемпіонату світу, Європейські ігри в Польщі, Всесвітні пляжні ігри в Індонезії, Євроліга-2023 і чемпіонат світу в Дубаї. Через те, що чемпіонат перенесли з Європи в ОАЕ, європейська квота скоротилася з п’яти перепусток до чотирьох».
Фото: beachsoccer.org.ua.