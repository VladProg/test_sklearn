Державне бюро розслідувань затримало власника донецьких ломбардів, який з Києва дистанційно фінансував терористичну організацію "днр".

Як передає Укрінформ, про це ДБР повідомляє у Телеграмі.
Працівники ДБР повідомили про підозру власнику мережі ломбардів у Донецьку. Він після 2014 року виїхав до Києва, але продовжував дистанційно вести комерційну діяльність на тимчасово окупованій росією території Донецької області.

"Зловмисник вирішив не закривати мережу ломбардів на тимчасово окупованій території, а навпаки – підтримував та розширював цей бізнес. Він перереєстрував ломбарди за російським законодавством та відкрив рахунки у підконтрольному терористам місцевому банку. Корпоративні права підозрюваний передав своїй матері – громадянці рф", - ідеться у повідомленні.
Жінка разом зі спільниками надавала кредити місцевому населенню під заставу майна, скуповувала золото та дорогоцінні вироби. Вона офіційно їх не обліковувала, але "поповнювала касу" так званого казначейства "днр".

Впродовж 2015-2018 років компанія підозрюваного сплатила податки та збори на суму понад 10 млн грн до бюджету терористичної організації.

Чоловіку повідомлено про підозру у фінансуванні тероризму, тобто дій, вчинених з метою фінансового забезпечення терористичної організації, за попередньою змовою осіб (ч. 2 ст. 258-2 Кримінального кодексу України).
Санкція статті передбачає позбавлення волі до 10 років з позбавленням права обіймати певні посади або займатися певною діяльністю на строк до 3 років з конфіскацією майна.
Наразі підозрюваному обраний запобіжний захід у вигляді тримання під вартою.
Досудове розслідування триває, встановлюються всі особи причетні до протиправної схеми.
Як повідомляв Укрінформ, правоохоронці завершили досудове розслідування стосовно колишнього головного державного інспектора митного посту "Куп’янськ" Харківської митниці, який під час тимчасового захоплення Куп’янського району добровільно працював на російських загарбників, обвинувальний акт направлений до суду.