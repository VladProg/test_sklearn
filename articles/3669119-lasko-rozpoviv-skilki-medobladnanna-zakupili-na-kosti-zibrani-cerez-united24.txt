За кошти, зібрані на UNITED-24, закуплено понад 9 тис. одиниць медобладнання.


Про це в інтерв’ю Укрінформу сказав міністр охорони здоров'я Віктор Ляшко.
«За рахунок коштів, які надійшли на UNITED-24, а це більше одного мільярда гривень, ми вже закупили понад 9 тисяч одиниць різного виду медичних виробів, у тому числі й автомобілі екстреної медичної допомоги. І не тільки екстреної медичної допомоги, а й броньовані автівки, які були передані Силам безпеки й оборони для того, щоб евакуйовувати поранених з точок, де постійно відбуваються обстріли», - зазначив Ляшко.
Він нагадав, що під рахунок UNITED-24 розроблений і затверджений Кабінетом Міністрів України порядок використання коштів, пріоритети закупівель визначаються з урахуванням тих потреб, які є в регіонах.
«Визначають, які пріоритети на зараз критичні, які можна закрити за рахунок цих коштів. І процедура закупівлі відбувається, знову ж таки, так, як і всі інші державні закупівлі - нашим державним підприємством «Медичні закупівлі України», в конкурентному середовищі для того, щоб купити якомога більш якісне за найнижчу ціну, якомога швидше доставити туди, де це обладнання найбільш необхідне», - зазначив він.
Окремо, як додав міністр, закуплено обладнання за кошти Світового банку, за кошти резервного фонду закуповувалися лікарські засоби, зокрема, антибіотики, медичне обладнання для лікарень.
Як розповів Ляшко, пропозиції допомоги в медичній сфері почали надходити Україні ще з початку повномасштабного вторгнення як від міжнародних партнерів, так і від приватних осіб. За його словами, для розуміння потреб медичної сфери та того, що надходить як благодійна допомога, було задіяно систему MedData.
«Це стосується як лікарських засобів, так і медичних виробів, розхідних матеріалів і великого медичного обладнання. Це дозволило нам зрозуміти пріоритети, в чому є проблема. І коли міжнародна допомога приходить на склади Міністерства охорони здоров’я, ми її сортуємо і потім логістичними компаніями довозимо до кінцевого споживача», - сказав Ляшко.
Як повідомляв Укрінформ, російське вторгнення в Україну спричинило критичне навантаження на систему охорони здоров'я, десятки медпрацівників загинули, зруйновані понад 170 медзакладів, понад 1200 потребують відновлення.