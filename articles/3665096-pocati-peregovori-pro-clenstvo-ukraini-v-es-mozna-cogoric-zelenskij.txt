Наразі є розуміння того, що почати переговори про членство нашої країни в Європейському Союзі можна у 2023 році.

Таку думку висловив у своєму зверненні Володимир Зеленський, передає кореспондент Укрінформу.
«Сьогодні відбувся черговий саміт Україна-ЄС у Києві. Ми маємо доволі конкретні домовленості з нашими партнерами про те, як Україна стане ще ближчою з ЄС. Про що конкретно ми домовилися сьогодні? Є розуміння, що почати переговори про членство України в Євросоюзі можна цього року», - заявив він.

Відео: Офіс Президента
За словами глави Української держави, є розуміння партнерами також і того, що цього року необхідно, як і торік, незмінно посилювати оборонну підтримку України і тиск на росію, зокрема, санкційний тиск.
Президент уточнив, що вони говорили у п’ятницю про 10-й санкційний пакет ЄС, який зараз готується.
«Є наші пропозиції щодо цього пакету. Сьогодні ми їх озвучили партнерам. Обговорили зміни в інституціях нашої держави, які ми здійснюємо і які ще готуємося здійснити. Обговорили фінансову співпрацю і, звичайно, обговорили відновлення інфраструктури, насамперед - соціальної та енергетичної», - поінформував Зеленський.
Він зазначив, що йшлося також про реалізацію українського Fast Recovery Plan - те, що треба відновлювати вже зараз. Зеленський подякував Єврокомісії за рішення про мільярд євро, який буде спрямований саме на Fast Recovery.
Окремо Президент сказав, що у п’ятницю він говорив у Києві з міністром оборони Польщі Маріушем Блащаком.
«Він (Блащак – ред.) разом з іншими партнерами та міністром оборони України взяв участь вже у третій зустрічі держав – учасниць нашої танкової коаліції. Робимо все для якнайшвидшого отримання нашими воїнами сучасних танків. Тепер разом маємо працювати над максимально швидким постачанням цієї допомоги в Україну», - заявив глава Української держави.
Як повідомлялося, Президент Володимир Зеленський наголосив, що два євроінтеграційні дні в Києві дали потужні результати.
Фото: ОП