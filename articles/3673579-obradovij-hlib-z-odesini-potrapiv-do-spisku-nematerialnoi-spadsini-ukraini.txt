До Національного переліку нематеріальної культурної спадщини України додали традицію випікання та споживання хлібу в селі Криничне Болградського району.

Про це повідомило Міністерство культури та інформаційної політики України, передає Укрінформ.
«Міністерство культури та інформаційної політики України розширило Національний перелік елементів нематеріальної культурної спадщини України на один новий елемент. Ним стала «Традиція приготування та споживання обрядових хлібів до Дня святого Георгія села Криничне», - йдеться в повідомленні.
Зазначається, що традиція випікання обрядових хлібів з одного замісу та святкового ритуалу їхнього вживання на День святого Георгія практикується майже 200 років болгарською етнічною меншиною.
За традицією, старша жінка в родині замішує тісто y прикрашеному квітами деревʼяному кориті. Потім вона випікає пʼять хлібів:
Ушчарька (символ свята, випікається дві хлібини) – круглий трохи приплесканий хліб з символами: розташований по колу незамкнений джгут (відкритий загін для овець), непарна кількість маленьких кульок з тіста (вівці), джгут у вигляді гака (посох пастуха) і фігурка людини (пастух).
Вага: до 2 кг; діаметр: до 30 см.
Боговиця (на честь Бога і св. Богородиці) – округлий хліб злегка плескатої форми, прикрашений зверху чотирма перехресними джгутами, укладеними на поверхні у вигляді квітки, що символізує сонце і весняне пробудження природи. У центрі хліба – квітка «георгінка» з тіста або у вільних квадратах між чотирма перехресними джгутами розташовані символи птахів і квітів.
Вага хлібини: до 2 кг; діаметр: до 40 см, висота 10-12 см.
Каравай (на честь св. Георгія) – високий святковий хліб, що виготовляється з переплетених різної кількості джгутів, які кожна господиня робить в залежності від традицій своєї сім'ї.
Вага: 3 кг; діаметр: 50 см; висота до 25 см.
Рингел (на честь св. Архангела Михаїла) – фігурно переплетений хліб з двох або кількох джгутів, обовʼязково з наскрізним отвором посередині. В отвір вставляється чаша з вином і підноситься з шматочками хліба кожному з учасників трапези, який повинен скуштувати шматочок хліба, змочивши його у вині.
Вага: 1 кг; діаметер: до 30 см.
О пʼятій годині вечора кожна господиня приносить на колективну трапезу на вулиці обрядові хліби власного виготовлення, сковороду з Курбаном, зелену цибулю, часник і вино. Їжа розкладається на столах, за якими збираються всі мешканці вулиці.
Як повідомлялося, Міністерство культури та інформаційної політики ініціюватиме законопроєкт щодо визнання культурної спадщини як елементу національної безпеки.