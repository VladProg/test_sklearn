Космічний телескоп NASA/ESA Hubble зробив фотографію спіральної галактики NGC 1961, що знаходиться у сузір'ї Жираф.

Як передає Укрінформ, про це повідомляє обсерваторія.
Відстань між Землею та галактикою становить близько 180 мільйонів світлових років.


Фото: NASA

NGC 1961 є проміжною спіральною галактикою з активним ядром (AGN). Такі галактики перебувають у класифікації між спіральними галактиками з перемичкою (виражена смуга зірок у своєму центрі) та спіральними галактиками без перемички.
Зазначається, що галактики з AGN мають дуже яскраві центри, які часто значно перевершують решту галактики на певних довжинах хвиль світла.
NGC 1961 є досить поширеним типом галактики з AGN, який випромінює низькоенергетичні заряджені частинки.
Відкривачем цього об'єкта є британський астроном німецького походження Фрідріх Вільгельм Гершель, який уперше спостерігав за космічним об'єктом 3 грудня 1788.
Як повідомляв Укрінформ, космічний телескоп NASA/ESA Hubble зробив фотографію кульового зоряного скупчення Terzan 4, що знаходиться поблизу центру нашої галактики Чумацький Шлях.