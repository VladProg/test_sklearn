У Національній філармонії 20 лютого відбудеться концерт Камерного оркестру «Ренесанс» Маріупольської камерної філармонії під керівництвом диригента Василя Крячка у межах нового проєкту «Філармонія нескорених».

Про це йдеться в релізі, який є в розпорядженні Укрінформу.

«Філармонія нескорених» – проєкт Національної філармонії України, спрямований на підтримку музикантів з окупованих та деокупованих українських територій, зокрема міст, що перебувають під постійним обстрілом агресора. Проєкт стартує 20 лютого концертом Камерного оркестру «Ренесанс» Маріупольської камерної філармонії під керівництвом диригента Василя Крячка», - йдеться в повідомленні.
Зазначається, що музиканти виконають твори Джованні Баттіста Перґолезі, Томазо Антоніо Віталі, Антоніо Вівальді, а також Джона Вільямса, Богдани Фроляк, Євгена Петриченка. Солірувати буде скрипаль Назарій Пилатюк.
Як зазначив диригент оркестру «Ренесанс», концерт колективу у Національній філармонії стане першим від початку війни. За словами диригента, п’ятирічний досвід Маріупольської камерної філармонії скасувала війна: одні музиканти роз’їхалися світом, водночас 62 працівники зі 103 залишилися в місті співпрацювати з окупаційною російською владою. Тож прийдешня подія ознаменує нову сторінку в роботі Маріупольської філармонії.
«Ми – ті, хто виїхав – починаємо з чистого аркуша, який потрібно заповнювати історією. Зібрали мінімальний склад камерного оркестру: 15 осіб. З них – 4-5 маріупольців, решта – музиканти-переселенці із Луганська та Харкова, також запросили музикантів із Києва. 20 лютого – для нас символічний день. Це ще й день пам’яті Героїв Нбесної сотні. Але програма концерту буде не так траурною, як величавою. Усе ж ми відкриваємо нову сторінку у творчій біографії Маріупольської камерної філармонії», - сказав Крячок.
Також зазначається, що після концерту у Музичному салоні Колонного залу імені Миколи Лисенка відбудеться неформальне спілкування з маестро.
Василь Крячок – уродженець Черкащини, він пов’язав свою долю із Маріуполем, де ще наприкінці 1980-х заснував Камерний оркестр «Ренесанс», ставши його диригентом і художнім керівником. У 2018-му році Маестро очолив Маріупольську камерну філармонію - єдину філармонію України, що була створена вже у період незалежності.