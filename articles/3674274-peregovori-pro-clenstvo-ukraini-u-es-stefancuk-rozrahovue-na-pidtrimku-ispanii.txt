Голова Верховної Ради Руслан Стефанчук розраховує на підтримку Іспанією рішення Європейського Союзу про початок передвступних переговорів щодо членства України.

Як передає Укрінформ, про це він написав у Фейсбуці після зустрічі у Києві з главою уряду Королівства Іспанія Педро Санчесом.
«Сподіваюся, що Іспанія підтримає рішення ЄС про початок передвступних переговорів. А під час свого головування в Раді ЄС у другій половині цього року надаватиме всіляку підтримку Україні у цьому питанні», - зазначив Стефанчук.
Він також підкреслив, що розраховує на адвокацію заявки України на вступ до НАТО за прискореною процедурою. Стефанчук висловив переконання, що підтримка Іспанії стане переломним моментом у формуванні консенсусу союзників.
«Україні потрібна постійна підтримка зброєю та боєприпасами. На цьому особливо наголосив під час зустрічі. Зупинився окремо на євроінтеграційних та євроатлантичних перспективах України», - додав спікер парламенту.
Голова ВР подякував уряду Іспанії за принципове засудження агресії росії, надану Україні військову та гуманітарну допомогу, а також за турботу про українців, які змушені були залишити свої домівки через жахіття війни.
«Також подякував за приєднання Іспанії до «танкової коаліції» і рішення про надання Україні 6 танків Leopard 2A4», - додав він.
Як повідомлялось, у четвер Президент України Володимир Зеленський провів зустріч із головою уряду Королівства Іспанія Педро Санчесом, який прибув до нашої країни з візитом.
Глава уряду Королівства Іспанія Педро Санчес також виступив перед Верховною Радою України.