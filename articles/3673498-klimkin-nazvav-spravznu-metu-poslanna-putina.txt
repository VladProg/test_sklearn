президент рф володимир путін у посланні до федеральних зборів мав на меті перевести дискусію у геополітичну площину і представити загарбницьку війну росії проти України лише як частину протистояння із Заходом.

Таку думку висловив у Фейсбуці колишній міністр закордонних справ Павло Клімкін, передає Укрінформ.
Дипломат зауважив, що у вчорашньому посланні путіна до федеральних зборів не було нічого нового, навіть призупинення Договору між США та рф про скорочення стратегічних наступальних озброєнь він назвав досить очікуваним.
«Але ідея путіна в іншому. Він хоче перевести дискусію суто в геополітичну сферу. Де є не російська загарбницька війна проти України, а протистояння із Заходом, і наша війна лише його частина», - зазначив Клімкін.
На його думку, нові ініціативи Китаю тут лягають в логіку кремля, а все це означає, що ми перебуваємо на новому етапі війни.


«Нові поставки нам озброєнь, більш рішуча риторика Європи, кроки Китаю, обмеження на російські енергоносії, які почали діяти, звинувачення росії у злочинах проти людяності з боку США - все це і багато іншого формують новий етап війни – геополітичний», - вважає колишній міністр.
За його словами, з огляду на це виникають певні ризики для України.
«Нам потрібно зберегти фокус саме на нашій війні. Вся геополітика має "крутитися" саме навколо неї як трансформаційної для сьогоднішньої моделі світу. І не втратитися у з'ясуванні стосунків в інших сферах», - зауважив дипломат.
Як повідомлялося, 21 лютого путін виступив із посланням до федеральних зборів. Він укотре звинуватив Захід у війні, яку росія веде проти України, і пообіцяв продовжувати бойові дії.
Також путін заявив, що в разі постачання в Україну більш далекобійних систем росія буде «далі відсувати загрозу» від російських кордонів, та оголосив, що росія призупиняє участь у Договорі про скорочення стратегічних наступальних озброєнь (СНО-3).