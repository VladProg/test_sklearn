Правоохоронці надали поради громадянам, як діяти у разі обвалу будівлі під час вибухів.

Як передає Укрінформ, про це Міністерство внутрішніх справ повідомляє у Телеграмі.
Правоохоронці радять якнайшвидше покинути будівлю, але не користуватися ліфтом; при можливості попередити інших про небезпеку обвалу; зберігати спокій та не створювати тисняву під час спуску сходами. Відійти від будинку якомога далі.
Якщо будівлю покинути неможливо радять триматися якомога далі від вікон та балкону; за можливості перекрити воду, газ та знеструмити приміщення; розміститися у куті, біля отвору дверей, між балками, каркасами або під столом.

"Якщо ви опинилися під завалами: кличте на допомогу; намагайтеся вивільнити руки та ноги; при можливості телефонуйте 101; можете спробувати розбирати навколо себе завал, але не чіпайте те, на чому все тримається. В очікуванні допомоги при можливості стукайте по трубах чи батареях", - порадили правоохоронці.
Як повідомляв Укрінформ, за даними Генерального штабу Збройних сил України, 14 січня російські війська здійснили три авіаційні і 57 ракетних ударів, а також 69 обстрілів з реактивних систем залпового вогню, зокрема по цивільній інфраструктурі.
Фото: ДСНС