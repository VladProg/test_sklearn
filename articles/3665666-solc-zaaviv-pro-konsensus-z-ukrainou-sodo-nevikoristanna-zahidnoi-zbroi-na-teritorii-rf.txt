Західні країни вважають, що їхня зброя має використовуватися лише для звільнення території України, а не для атак на росію.

Про це в інтерв’ю Bild зазначив федеральний канцер Німеччини Олаф Шольц, передає Укрінформ.
«Щодо цього існує консенсус», – зауважив він.
Шольц відкинув маніпуляції російського президента володимира путіна щодо постачання Україні німецьких танків.
«Його слова є частиною серії безглуздих історичних порівнянь, які він використовує для виправдання свого нападу на Україну. Але ця війна не може бути виправдана нічим... Разом з нашими союзниками ми передаємо Україні танки, аби вона могла захищатися», – сказав він, наголосивши, що ці поставки відбуваються в тісній координації з союзниками, передусім зі США.
«Такий спільний підхід запобігає ескалації війни», – додав канцлер.
На запитання щодо звинувачень у нерішучості в питанні постачань зброї Україні Шольц відповів: «Ми збережемо нерви й надалі будемо дуже ретельно зважувати всі рішення. Усе інше було б нерозважливим і ризикованим».
Як повідомлялося, Україна заявляла, що потребує кількасот танків. Переговори про таку техніку велися давно. «Зелене світло» всі чекали від Німеччини як виробника танків, наприкінці минулого тижня канцлер Шольц заявив, що його уряд ухвалив рішення.
Напередодні диктатор рф путін у волгограді, звертаючись до країн, які передають танки Україні, публічно пригрозив, що росії «є чим відповісти, і застосуванням бронетехніки справа не закінчиться». Він додав, що Німеччину, мовляв, втягують у війну.