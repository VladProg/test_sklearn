Україна у контексті євроатлантичної інтеграції обговорює гарантії безпеки з Євросоюзом, Великою Британією та Сполученими Штатами.

Про це Президент Володимир Зеленський заявив на пресконференції «Лютий. Рік незламності», передає кореспондент Укрінформу.
«Що стосується викликів на шляху до Альянсу, ми хочемо мати гарантії безпеки. З якими державами ми про це говоримо? З ЄС, ми говоримо про це з Великою Британією, ми говоримо про це зі США. Поки що це коло, з ким ми обговорювали це запитання», - сказав глава держави.
Він також підкреслив, що питання членства в НАТО залежить сьогодні не від України.
Водночас Президент наголосив, що Україна продемонструвала свою потужність - як на полі бою, так і в соціумі, що максимально підтримує цей геополітичний курс.
Як повідомлялося, Україна хоче отримати гарантії безпеки від країн НАТО на саміті Альянсу, який відбудеться 11-12 липня у Вільнюсі.
Президент Володимир Зеленський, Голова Верховної Ради Руслан Стефанчук та Прем'єр-міністр Денис Шмигаль 30 вересня 2022 року підписали заявку України на вступ до НАТО за прискореною процедурою.