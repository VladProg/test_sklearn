Україна стала спеціальним гостем на міжнародному галерейному форумі Arte in Nuvola, який проходить з 17 по 20 листопада у конгрес-центрі La Nuvola в Римі.

Як передає Укрінформ, про це міністр культури та інформаційної політики України Олександр Ткаченко повідомив у Телеграмі.
"Цього року організатори заходу запросили Україну стати спеціальним гостем. Українську презентацію курує Bereznitskiy Art Foundation. Серед митців - учасників виставкового проекту президент Академії мистецтв України та учасник Венеційського біенале Віктор Сидоренко, один з найвиразніших авторів сучасної української сцени - Юрій Сівірін, класики українського мистецтва - Владислав Мамсиков, Віктор Кравцов та видатний скульптор Василь Ярич", - зазначив Ткаченко.



Проєкт став можливим завдяки підтримці МКІП, Міністерства закордонних справ та міжнародної фундації Peace for Art.
У межах експозиції на екрані представлена також колекція Національного художнього музею України з творами мистецтва з періоду бароко до сучасності.
"Засновник ярмарку Алессандро Никосія окремо виділив український проект як "видатної мистецької якості", - зауважив Ткаченко.
Як повідомляв Укрінформ, у Києві відкрилася виставка картин до Дня Гідності та Свободи, які відображають події під час Євромайдану.
Фото: Tkachenko.UA, Telegram