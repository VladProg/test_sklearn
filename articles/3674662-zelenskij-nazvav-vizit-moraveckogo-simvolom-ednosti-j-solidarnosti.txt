Президент України Володимир Зеленський вважає візит Прем'єр-міністра РП Матеуша Моравецького до Києва у день річниці повномасштабної війни росії проти України символом єдності й солідарності українського і польського народів.

Про це він заявив на спільній пресконференції з главою польського уряду, повідомляє кореспондент Укрінформу.
"Присутність Матеуша сьогодні в Україні, тут, у столиці - це потужний символ єдності України і Польщі, нашої спільної незламності, нашої дієвої солідарності", - сказав Зеленський.

Відео: Офіційний канал Президента України - Володимира Зеленського
Він наголосив, що Польща була з Україною до початку повномасштабного вторгнення рф, кожну хвилину впродовж останнього року, і, переконаний глава держави, буде "до нашої спільної перемоги".

Президент нагадав, що Польща є одним із топсоюзників за обсягом наданої Україні допомоги - йдеться про військову підтримку, економічну, гуманітарну, політичну.

Зеленський поінформував, що обговорив із Моравецьким весь спектр оборонних питань, зброї для України, завдяки якій "може бути пришвидшення російської поразки" на полі бою.

Крім того, з главою польського уряду обговорено питання європейської та євроатлантичної інтеграції України й відбудову, додав Президент.
Як повідомлялося, прем'єр-міністр РП Матеуш Моравецький у п'ятницю перебуває у Києві.