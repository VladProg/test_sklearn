Національна опера України у грудні запрошує глядачів на українські перлини - балет "Лісова пісня" та оперу "Наталка Полтавка", новорічно-різдвяний концерт і поновлений балет "Снігова королева".

У програмі також класичні вистави в осучасненій постановці "Севільський цирульник" і "Травіата", Окрім того, як повідомили Укрінформу в пресслужбі театру, на додаток до світових і українських шедеврів класичного мистецтва та прем’єр глядачам запропонують започаткувати нову традицію відзначення Нового року.
У театрі нагадали, що в листопаді вистави також будуть лише денними, а показуватимуть їх тричі на тиждень: у п’ятницю (початок о 17 год.) і суботу та неділю (початок о 15 год.), і поінформували, що на випадок вимкнення світла є резервне живлення.
Цієї п'ятниці, 2 грудня, в афіші театру - балет М.Скорульського «Лісова пісня» за сюжетом однойменної поетичної драми-феєрії Лесі Українки. У цьому творі поетеса протиставила обивательському розумінню ситого животіння високу мрію про щастя і справжню велич людської душі. У музичній тканині «Лісової пісні» значне місце посідають народнопісенні мотиви.
Цього разу в головних партіях глядачі побачать Ольгу Киф’як-фон-Крамер (Мавка), Олександра Скулкіна (Лукаш), Віталія Нетруненка (Перелісник), Ірину Романовську (Килина), Микиту Кайгородова (Куць), Сергія Кривоконя (Той, що греблю рве) та ін. Диригент Віктор Олійник.
У суботу, 3 грудня, на сцені Нацопери - перлина українського оперного мистецтва «Наталка Полтавка» М.Лисенка у музичній редакції Мирослава Скорика і сценічній редакції Анатолія Солов’яненка.
Головні партії виконують: Ольга Матушенко (Наталка), Наталя Кисла (Горпина Терпилиха, мати Наталки), Руслан Танський (Возний Тетерваковський, Наталчин жених), Володимир Тишков (Виборний Макогоненко), Сергій Скочеляс (Петро, коханий Наталки), Петро Приймак (Микола, далекий родич Терпилихи). Диригент Богдан Пліш.
На неділю, 4 грудня, запланований четвертий прем’єрний показ опери «Травіата» Дж.Верді в осучасненій постановці Анатолія Солов’яненка. Нагадаємо, що прем’єра відбулася 29 жовтня.
Головний меседж, який транслює ця постановка залу, - мистецтво поза часом. Незважаючи на епохи та інтер'єри, людські взаємини, міжособистісні конфлікти, проблеми та почуття залишаються незмінними.
Головні партії у четвертій прем’єрній виставі виконають Ольга Фомічова (Віолетта Валері), Дмитро Іванченко (Альфред Жермон), Геннадій Ващенко (Жорж Жермон, його батько), Богдан Тарас ( Лікар Гренвіль).Диригент Віктор Олійник.
П'ятниця, 9 грудня, стане вечором одноактних балетів «Шопеніана» та «Пахіта» Л.Мінкуса за участі провідних солістів балетної трупи театру. Диригент Герман Макаренко.
У суботу, 10 грудня, на сцені театру одна з найпопулярніших у світі опера Ж.Бізе «Кармен».У титульній партії – одна з кращих Кармен Європи Анжеліна Швачка. В інших головних ролях Дмитро Кузьмін (Хозе), Лілія Гревцова (Мікаела, наречена Хозе), Геннадій Ващенко (Ескамільйо, тореадор), Ольга Фомічова (Фраскіта, циганка),Сергій Магера (Цуніга, капітан) та ін. Диригент Віктор Олійник.
У неділю, 11 грудня, Нацопера запрошує на балет «Дон Кіхот» Л.Мінкуса. Головні партії виконують Ольга Голиця та Микита Сухоруков.
На п'ятницю, 16 грудня, запланований показ однієї з найкращих у творчій спадщині Дж. Верді опери «Набукко». Вона була написана як гімн національно-визвольного руху, а знаменитий хор «Va рensiero» з третього акту тривалий час був гімном італійських революціонерів. Напевно, саме завдяки цьому опера як ніколи співзвучна нашому сьогоденню.
Режисер-постановник Анатолій Соловяненко, диригент- постановник Микола Дядюра, художник-постановник Марія Левитська, хормейстер-постановник Богдан Пліш.
У суботу, 17 грудня, відбудеться ще один вечір одноактних балетів - цього разу «Шопеніана» та «Жізель» А.Адана (2-га дія) за участі провідних солістів балетної трупи театру, а в неділю, 18 грудня, - концерт до Дня Св.Миколая
У п'ятницю, 23 грудня, в афіші театру поновлений балет «Снігова Королева». Його поставлено за мотивами однойменної казки Ганса Крістіана Андерсена, але музична складова дещо несподівана. Основа вистави – музична компіляція творів Едварда Гріга, Жюля Массне та інших композиторів.
Прем’єра балету в постановці художнього керівника балетної трупи театру Аніко Рехвіашвілі відбулася в 2016 році і одразу привернула увагу поціновувачів балету. В світлі останніх подій творча група театру зробила переосмислення музичної складової балету – з нього були вилучені фрагменти творів російських авторів і замінені на роботи інших композиторів. Відповідно певні зміни, хоч і незначні, відбулися і в хореографії.
На суботу, 24 грудня, запланований традиційний новорічно-різдвяний концерт, а на неділю, 25 грудня - комічна опера Джоаккіно Россіні «Севільський цирульник» восучасненій версії Анатолія Солов’яненка.
І на завершення року в Нацопері хочуть започаткувати нову традицію – загадувати новорічні бажання під час балету «Снігова королева». Вистави відбудуться у п'ятницю, 30 грудня, та суботу, 31 грудня.
"А бажання у нас у всіх одне – і воно неодмінно збудеться!", - переконані в театрі.
У Національній опері нагадали, що кількість глядачів у залі дуже обмежена - лише 450 осіб. У разі повітряної тривоги їх буде запрошено до тимчасового укриття у приміщенні гардеробу, розташованого поверхом нижче під фойє партеру.
Квитки на вистави надходять у продаж зазвичай за два тижні до вистави, придбати їх можна виключно онлайн.