У Львові відбулися одразу кілька подій, об’єднаних у спільний захід під назвою «Євро-2022: рік по тому». Його партнером стала компанія VBET - преміум-спонсор національних збірних України з футзалу.

Програма розпочалася з товариського матчу, який футзалісти національної команди провели проти юних вихованців академії футбольного клубу «Рух», а також фото- та автографсесії з юними уболівальниками, передає Укрінформ.
Потім на гравців чоловічої збірної України очікувала урочиста церемонія. Під час заходу усі присутні згадали миттєвості минулорічного чемпіонату Європи, на якому збірна України вперше за 17 років вийшла до півфінальної стадії. З вітальним словом виступив перший віцепрезидент УАФ Олексій Михайличенко. Пісоя цього до футзалістів у відеоформаті звернулися міністр молоді та спорту України Вадим Гутцайт та легендарний футболіст Андрій Шевченко.
Амбасадором заходу став відомий український футболіст Олег Лужний, який також привітав команду з річницею успішного виступу на континентальній першості.
Начальник управління молоді та спорту ЛОДА Роман Хім’як від імені Міністерства молоді та спорту України урочисто вручив гравцям посвідчення майстрів спорту міжнародного класу.
Спеціальні подарунки від прем’єр-міністра України Дениса Шмигаля отримали тренерський і медичний штаб збірної. Олексій Михайличенко нагородив гравців почесними відзнаками УАФ, а тренерський штаб - медалями за заслуги перед українським футболом.
Фото: futsal.com.ua.