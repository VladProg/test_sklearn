Міністерство закордонних справ України висловлює рішучий протест щодо негуманного поводження із громадянином України Міхеїлом Саакашвілі, якого утримують за ґратами в Грузії.

Як повідомляє Укрінформ, про це йдеться у заяві МЗС.
«У найгірших традиціях НКВС СРСР грузинська влада застосовує до Міхеїла Саакашвілі психологічне та фізичне насильство, відмовляє йому в терміново необхідній медичній допомозі, свідомо створюючи безпосередню загрозу його життю», - відзначає відомство.
У заяві наголошується, що грубе порушення прав людини щодо українського громадянина йде врозріз із задекларованим курсом Тбілісі на здобуття членства в ЄС, свідчить про згортання демократії в Грузії.
Міністерство закликає грузинську владу негайно припинити знущатися над Саакашвілі та передати його Україні. «Не грайтеся із життям людини заради політичної помсти», - підкреслюється в заяві.
Зовнішньополітичне відомство також звертається до іноземних урядів та міжнародних організацій стати публічно на захист українського громадянина, колишнього президента Грузії, життя якого опинилося під загрозою через політичні репресії з боку грузинської влади.
Як повідомлялося, під час пресконференції з президентом Австрії Александером ван дер Белленом у Києві Президент України Володимир Зеленський продемонстрував фотографії Саакашвілі й висловив переконання, що влада Грузії його публічно катує і вбиває.
Громадянина України Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунуто обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.
Стаття за незаконний перетин кордону Грузії передбачає до п'яти років позбавлення волі.
Україна офіційно визнала Саакашвілі потерпілим у справі про неналежне поводження в ув'язненні.