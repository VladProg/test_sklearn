Акції американської компанії Tesla, лідера в галузі електромобілів, впали з кінця вересня на майже 40%, тоді як фондовий індекс Standard & Poor's 500 додав 12% за цей період.

Про це повідомляє Укрінформ з посиланням на Bloomberg.
Окрім того, в ході торгів у вівторок падіння сягало 6,5%, внаслідок чого ринкова вартість компанії опускалася нижче за відмітку в $500 мільярдів.
Як зазначає агентство, розпродаж акцій Tesla Inc. прискорився після того, як минулого тижня стало відомо про плани виробника електромобілів тимчасово призупинити виробництво на заводі в Шанхаї.
Ще одним негативним чинником стала купівля Ілоном Маском компанії Twitter і його намір зосередитися на зміні цієї платформи, що стурбувало інвесторів Tesla.
Як повідомляв Укрінформ, француз Бернар Арно, який має контрольний пакет у французькій компанії LVMH, став найзаможнішою людиною світу.
За даними Bloomberg Billionaires Index, статки 73-річного Арно оцінюються в 170,6 млрд доларів США, у той час, як в 51-річного Ілона Маска — 163,1 млрд доларів.