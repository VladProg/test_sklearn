Президент рф путін, як і диктатори минулого, заперечує існування суверенних націй та розглядає Україну і білорусь як частини імперської росії.

Про це заявив постійний представник США при ОБСЄ Майкл Карпентер під час засідання Постійної ради ОБСЄ, передає кореспондент Укрінформу.
"Намагання кремля заперечити існування України як держави, силою захопити її територію та підкорити її народ імперському правлінню кремля є загрозою для кожного з нас, а не лише для тих, хто є сусідами росії", - заявив американський дипломат.
За його словами, росія намагається сьогодні знищити суверенітет цілої незалежної нації.
Карпентер також зазначив, що російське керівництво було чітким у висловленні своїх поглядів та цілей щодо України.
"Президент путін писав: "Сучасна Україна була повністю створена росією". Скільки диктаторів у минулих століттях заперечували існування суверенних націй, щоб включити їх до складу своїх імперій! Це саме те, що росія намагається зробити сьогодні з Україною. І хоча ми тут не так часто про це говоримо, це саме те, що вона намагається зробити і з незалежною білоруссю. Президент путін чітко дав зрозуміти, що розглядає обидві країни лише як регіони, що "належать" росії", - заявив посол США.
Як він зауважив, керівництво рф неодноразово заявляло, що українська і білоруська ідентичність не існують поза російською культурою, а також нагадав пропагандистську статтю путіна, у якій той заперечував, що український та білоруський народи мають свої, окремі від російської, історію, культуру, мову та ідентичність.
"Це також пояснює, чому москва була зайнята витісненням місцевих білоруських журналістів і заміною їх російськими пропагандистами. Те, що режим лукашенка співпрацює з росією, не змінює того факту, що правила гри кремля схожі. В обох країнах росія використовує схожі інструменти – хоча іноді й дещо відмінні – для утвердження свого домінування", - переконаний Карпентер.
За його словами, розуміння поглядів путіна щодо України та її народу є також важливим для розуміння жорстокої поведінки російських військових в Україні. "Таке мислення дозволяє кремлю нехтувати тисячами українських цивільних осіб, включаючи дітей, які були вбиті російськими військами з моменту їхнього повномасштабного вторгнення 11 місяців тому. Саме таке мислення дозволяє москві намагатися виправдовувати депортацію тисяч українських дітей до росії. І це мислення спонукає російські війська діяти у варварський спосіб, свідками чого ми стали в Україні, де зареєстровано понад 60 тис. повідомлень про воєнні злочини", - заявив американський посол.
Він підкреслив, що Сполучені Штати "категорично відкидають зусилля росії, спрямовані на ігнорування та придушення самобутньої культури, історії та державності України".
"Україна є суверенною, незалежною державою, і ми віддані тому, щоб вона такою й залишалася. Ми також рішуче підтримуємо суверенітет і незалежність білорусі, яка також має горду історію і власну багату культуру", - заявив Карпентер.
Як повідомлялося, раніше представник Головного управління розвідки Міністерства оборони Андрій Юсов заявив, що цілі путіна щодо України залишаються незмінними: геноцидна війна, знищення українського народу та держави.