Розмову про демонтаж росії треба розпочинати якнайшвидше - деколонізація рф є єдиним запобіжником від її імперських зазіхань.

Про це написав у статті "Внутрішня деколонізація Росії – подія, невідворотність якої має прийняти світ" секретар Ради безпеки та оборони України Олексій Данілов, передає Укрінформ.

"росія – це клаптеве колоніальне утворення, яке скріплене кривавими стежками геноцидів, репресій, масових вбивств і поневолення. Але штиків, на яких сидить кремль, меншає, а руйнівної енергії невдоволення росією більшає. Серйозна розмова про те, як здійснити безпечний демонтаж росії – на часі. Чим скоріше вона розпочнеться, тим швидше і безболісніше пройде весь процес", - зазначив секретар РНБО.

На його думку, саме розпад росії, зникнення її як цілісного суб’єкта історії і політики може стати запобіжником імперських і постімперських зазіхань рф і забезпечити неповторення в будь-який спосіб її спроб остаточно вирішити "українське питання".

Данілов наголосив, що росія – це не тільки проблема України, це проблема, яка розповзлась гангреною, загрожуючи цілому світу.

"росія з її автократичним режимом, ресурсною економікою і новофашистською ідеологією вкотре не змогла скласти цивілізаційний іспит, залишившись територією суцільного насильства і зла, загрозою Україні і світу. Гарантії безпеки – десуб’єктивізація росії як державного утворення, деколонізація територій, денуклеаризація і депутінізація населення", - зазначив він.

Після військової перемоги України, попереджає Данілов, необхідна внутрішня деколонізація самої росії. Це, на його думку, має бути комплексна, продумана робота, яка включатиме низку тематичних треків: опрацювання можливих сценаріїв внутрішньої деструкції рф; проведення консультацій та розробка планів з мінімізації ризиків неконтрольованого розповсюдження ядерної, біологічної, хімічної та іншої зброї масового ураження; розробка політичної стратегії взаємодії з новими політичними територіальними утвореннями; економічна модель взаємодії з урахуванням потенціалу та можливостей потенційних нових торговельних суб’єктів; налагодження контактів та підготовка керівних кадрів для національних та регіональних республік; розвиток мережі підтримки громадянського суспільства; створення та популяризація медіаресурсів для підтримки антиколоніальних рухів всередині рф; відпрацювання системи люстрації, розшуку та видачі українським та міжнародним правоохоронним структурам військових злочинців, державних зрадників і колаборантів; впровадження механізму відшкодування Україні з боку колишньої росії завданих війною збитків.

За його словами, Україна має привчати світ до думки, що росія не має зберегтися в тих межах і в тому стані, в якому вона зараз існує.

"По-справжньому масштабні ідеї, як правило, спочатку викликають недовіру і скепсис, критику з різних сторін, відторгнення і неприйняття; але поступово, якщо бути послідовними і наполегливими у просуванні власної позиції, етап емоційного відторгнення змінюється етапом раціонального аналізу, згодом – етапом прийняття як нової реальності, планування і реалізації", - вважає секретар РНБО.

Якщо заради безпеки людства необхідно створити прецедент, він має бути створений. Якщо потрібно знайти нові нестандартні підходи й інструменти, це буде зроблено, стверджує Данілов.

Як повідомляв Укрінформ, Секретар РНБО Олексій Данілов відреагував на слова заступника голови ради безпеки рф дмитра медведєва стосовно розвитку подій в Україні "за корейським сценарієм" та поділу країни по умовній паралелі, заявивши, що Україна – не Корея і не буде ніяких нав’язаних ззовні сценаріїв.