В Україну вдалося повернути 128 дітей, яких загарбники примусово вивезли до росії. Кожен такий випадок вимагає великих зусиль багатьох людей.

Про це в коментарі кореспонденту Укрінформу в Гаазі повідомила начальник Департаменту захисту інтересів дітей та протидії насильству Офісу генерального прокурора України Юлія Усенко.


“В Україну вдалося повернути 128 дітей. Більш як 50 з них разом із батьками чи вихователями наразі перебувають на території країн ЄС. Ви запитаєте, чому така маленька цифра у порівнянні з кількістю тих, хто перебуває у депортації? Але для нас це не цифра - це 128 дитячих життів. За поверненням їх на Батьківщину - робота великої кількості людей, які місяцями працюють, щоб повернути хоча б одну дитинку. Це багато безпекових ризиків, у тому числі й для тих, хто допомагає в цьому. Про те, хто ці люди, і як усе відбувається, я зараз говорити не можу, бо це не просто нашкодить процесу повернення дітей, а й може коштувати комусь життя. Після перемоги нашої України обов’язково про все це поговоримо. А зараз маємо багато роботи, яка наближає цю перемогу та мир у сучасному світі”, - розповіла Усенко.


Вона наголосила, що задля повернення маленьких українців додому потрібні об’єднані зусилля міжнародної спільноти та реальні кроки.


“Україна робить усе можливе, але, на жаль, цього недостатньо. Звичні інструменти дипломатії не діють, вимоги міжнародного гуманітарного права на агресора не діють, тому єдиного механізму не існує, а типові правила не працюють. Наше завдання – бути в постійному пошуку таких шляхів та бути в діалозі з тими, хто нас підтримує”, - додала представниця Офісу генпрокурора.


Як повідомляв Укрінформ, з початку повномасштабного вторгнення правоохоронні органи перевіряють інформацію про примусове переміщення та депортації понад 16 тисяч українських дітей.
Фото: CTK Photo