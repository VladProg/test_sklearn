Новий власник компанії Twitter Ілон Маск погодився на розблокування акаунтів ряду журналістів провідних американських ЗМІ через дві доби після запровадження цього заходу.

Про це він повідомив у Твіттер-акаунті, передає Укрінформ.
"Блокування облікових записів, які розкривали моє місце розташування, скасовується", - написав Маск.
Своє рішення він обґрунтував результатами опитування у соцмережі щодо термінів розблокування. Більшість користувачів висловилися за негайне припинення санкцій.
Як повідомляв Укрінформ, раніше Twitter заблокував низку облікових записів журналістів "Голосу Америки", CNN, газет New York Times та Washington Post, а також незалежних журналістів. Багато хто з них публікував статті або розміщував повідомлення про зміни у компанії Twitter, які почалися після приходу нового власника Ілона Маска.
У відповідях на твіти, опубліковані ввечері в четвер, Маск згадав про доксинг - незаконне поширення особистих даних в інтернеті. Підприємець заявив, що не можна розкривати його перебування в реальному часі і наражати на небезпеку його родину.
Рішення Маска викликало різку критику міжнародних організацій та окремих країн.