Компанія ДТЕК оскаржить в суді рішення Нацкомісії, що здійснює державне регулювання у сферах енергетики та комунальних послуг про штрафи для обленерго за порушення графіків відключень.

Як передає Укрінформ, про це Група ДТЕК повідомляє у Телеграмі.
"З першого дня війни енергетики роблять все можливе, аби в оселях українців було світло. Жодна країна у світі не стикалася з настільки масовими терористичними атаками по енергетичній інфраструктурі", - ідеться у повідомленні.
Як зазначили в компанії, в таких умовах, енергетики ДТЕК та інших енергетичних компаній роблять все можливе для рівномірного і справедливого розподілу дефіциту потужності між всіма споживачами.
"Українські енергетики сьогодні тримають свій фронт великою ціною. І ми будемо робити це надалі - щодня, до самої перемоги. Саму тому компанія не згодна з сьогоднішнім рішенням НКРЕКП та оскаржить його в суді", - наголосили в ДТЕК.
В компанії заявили, що докладуть всіх зусиль, щоб "захистити чесне ім’я своїх працівників і всіх тих, хто сьогодні тримає енергетичний фронт".
Як повідомляв Укрінформ, 24 січня НКРЕКП ухвалила рішення накласти на на ДТЕК Київські електромережі та ДТЕК Одеські електромережі штраф у розмірі 85 тис. грн. за недотримання справедливих графіків відключень.
Фото: ДТЕК