Кабінет Міністрів України на засіданні скоротив перелік виключень, коли дозволяється укладати прямі договори без тендеру.

Як передає Укрінформ, про це повідомляє пресслужба Міністерста економіки України.
Зазначається, що уряд вніс відповідні зміни до постанови № 1178 від 12 жовтня 2022 року.
«Ми поступово повертаємося до обов’язкового використання Prozorro в закупівлях. Так цим рішенням ми суттєво скоротили перелік виключень, коли дозволяється укладати прямі договори без тендеру, зобов'язали публікувати більше інформації про прямі закупівлі. Також ми закликаємо усіх замовників максимально відповідально ставитися до тендерного процесу і докладати максимум зусиль для забезпечення конкуренції в торгах», - наголосила перший віцепрем’єр-міністр - міністр економіки України Юлія Свириденко.
Уряд затвердив також умови публікації замовниками звіту про виконання договору про закупівлю в електронній системі закупівель.
Крім цього, уточнено інформацію, яку замовники можуть не публікувати в річних планах закупівель та в оголошенні про торги у разі, якщо така інформація несе загрозу безпеці
Уряд зобов'язав публікувати тексти договорів та всі додатки до них, у разі закупівель без застосування Prozorro, але залишив можливість приховати чутливу інформацію про постачальника, адресу поставки, якщо така інформація несе загрозу безпеці.
Уряд уточнив підстави і випадки відхилення пропозиції постачальників товарів російського та білоруського походження, а також компаній що належать їх громадянам.
Як повідомлялося, через регулярні та тривалі відключення електроенергії уряд тимчасово дозволив проводити торги на Prozorro без аукціонів. Нововведення стосується закупівель, розпочатих із 3 січня.