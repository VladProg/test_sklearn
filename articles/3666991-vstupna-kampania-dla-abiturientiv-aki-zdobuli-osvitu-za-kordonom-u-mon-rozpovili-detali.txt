Абітурієнти, які здобули освіту за кордоном, можуть вступати в українські виші, але протягом року заклад вищої освіти має надати їх документи в інформаційний іміджевий центр Міністерства, який займається визнанням освіти, здобутої за кордоном.

Про це в ефірі загальнонаціонального телемарафону “Єдині новини” сказав перший заступник міністра освіти та науки Андрій Вітренко, передає Укрінформ.
“Що стосується документів про освіту, яку наші діти здобули за кордоном. Восени минулого року було затверджено нове положення про визнання іноземних документів. Вони можуть взяти результати і документ про освіту, який отримали за кордоном, і з цим документом вступати у будь-який заклад вищої освіти. В системі МОН є інформаційний іміджевий центр, який займається визнанням освіти, здобутої за кордоном. Протягом року заклад вищої освіти має подати туди заявку та визнати цей документ на території України”, - сказав Вітренко.
Він додав, що випускники, які перебувають на тимчасово окупованих територіях та мають намір вступати в українські виші, проходитимуть усі процедури вступної кампанії дистанційно, цей механізм був відпрацьований торік.
Вітренко нагадав, що з ініціативи президента для дітей з тимчасово окупованих територій було скасовано ЗНО, це стосується тих дітей, які фізично перебувають на тимчасово окупованих територіях.
Як повідомляв Укрінформ, 6 лютого Верховна Рада ухвалила в першому читанні зміни до законів про повну загальну середню освіту, про фахову передвищу освіту та про вищу освіту щодо державної підсумкової атестації та вступної кампанії 2023 року, якими пропонується продовжити на цей рік строк скасування державної підсумкової атестації, зовнішнього незалежного оцінювання як конкурсного критерію доступу до освітніх послуг. Таке рішення обгрунтовується продовженням правового режиму воєнного стану, агресивними діями російських військових і терористичних угруповань до національної системи освіти та науки.
Зокрема, на 2023 рік пропонується передбачити вступ до університетів за результатам національного мультипредметного тесту, в якому є два обов’язкові предмети: українська мова та математика. Третім предметом на вибір, за пропозицією МОН, може бути: історія України, іноземна мова, фізика, хімія, біологія. Національний мультипредметний тест пропонується провести в Україні вдруге. У 2022 році обов’язковими предметами НМТ були українська мова, математика та історія України.