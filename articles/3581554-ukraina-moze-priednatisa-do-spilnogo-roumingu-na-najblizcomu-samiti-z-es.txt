Єврокомісар з питань розширення і політики сусідства Олівер Варгеї допускає, що приєднання України до роумінгового простору Європейського Союзу можливе на найближчому саміті Україна-ЄС.

Про це він заявив на спільному з віцепрем’єр-міністром з питань європейської та євроатлантичної інтеграції Ольгою Стефанішиною брифінгу в Києві, повідомляє кореспондент Укрінформу.
«Звичайно, найлегшим рішенням є роумінг, а також ця угода ACAA для індустріальної продукції. Далі ми можемо дуже швидко діяти», - зазначив він.
Комісар додав, що питанню приєднання України до роумінгу нічого не заважає, і триває робота над цим питанням.
«Це вимагає часу, тому що нам потрібна угода з європейськими надавачами послуг і українськими. Я дуже сподіваюся, що наступного разу, коли ми побачимо один одного у Брюсселі на саміті, це буде вже на столі, і ми зможемо це прийняти. Це наша спільна мета», - наголосив Варгеї.
Як повідомляв Укрінформ, раніше Премʼєр-міністр Денис Шмигаль відзначав важливість створення спільної мережі безкоштовного роумінгу, безкоштовного платіжного простору між Україною та ЄС. Це означатиме, що українці не платитимуть за роумінг у країнах Європейського Союзу, а громадяни ЄС не сплачуватимуть за роумінг в Україні.