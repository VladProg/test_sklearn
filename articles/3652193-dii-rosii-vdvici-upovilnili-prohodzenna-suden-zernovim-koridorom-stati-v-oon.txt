росія навмисно затримує проходження суден з українським зерном, що удвічі знизило обумовлені Чорноморською зерновою угодою темпи транспортування продовольства.

З такою заявою виступила на засіданні Ради Безпеки ООН постійна представниця США при цій організації посол Лінда Томас-Грінфілд, передає власний кореспондент Укрінформу.
«Операції в межах цієї ініціативи не встигають за високим світовим попитом на «чорноморське» зерно через навмисне уповільнення росією інспекцій. Десятки суден чекають відправлення, десятки інших - перевірок, аби мати змогу доставити свій зерновий вантаж», - сказала представниця США.
Вона нагадала, що Чорноморська ініціатива передбачає транспортування щонайменше 5 мільйонів тонн продовольства на місяць. Однак росія штучно спричиняє зволікання, це призводить до додаткових витрат, а також до затримки мільйонів тонн зерна, більша частина якого призначена для країн, що розвиваються.
Представниця США підкреслила, що зараз 2,5 мільйона тонн зерна просто чекають відправлення, деякі кораблі простоюють уже понад місяць.
«Зерно переміщується удвічі повільніше, ніж у вересні й жовтні», - наголосила Томас-Грінфілд.
У цьому зв’язку вона звернулася до інших членів Ради Безпеки ООН, аби разом закликати росію негайно розширити взаємодію в межах Чорноморської угоди.
Як повідомляв Укрінформ, з метою пришвидшення процесу проходження суден «зерновим коридором» у Чорному морі Україна запропонувала збільшити кількість інспекційних груп. Туреччина й ООН погодилися з цією ініціативою, росія продовжує уповільнювати процес.
Фото: Мінінфраструктури