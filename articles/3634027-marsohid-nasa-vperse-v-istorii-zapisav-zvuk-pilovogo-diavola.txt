Марсохід Національного управління США з аеронавтики та дослідження космосу (NASA) Perseverance вперше в історії записав звук «пилового диявола» — урагану, який регулярно утворюється на поверхні Червоної планети.

Про це повідомляє Укрінформ із посиланням на Space.com.
Як зазначається, він допоможе зрозуміти, як пил пересувається поверхнею Марса.
Камерам марсохода вдалося також зафіксувати "пилового диявола" на фото. Крім того, вчені змогли використовувати мікрофон для точного вимірювання швидкості вітру на основі інтенсивності звуку поривів.

Марсохід уже виявив 90 "пилових дияволів", що пролітали над ним, але це був перший випадок, коли Perseverance вдалося ввімкнути мікрофон у цей час.

Фото: NASA/JPL-Caltech/SSI

«Завдяки цьому запису "пилового диявола" ми справді можемо почути та порахувати частинки, що стикаються з марсоходом», — сказала Наомі Мердок, планетолог із Вищого інституту авіації та космосу (ISAE–SUPAERO) Університету Тулузи у Франції та провідний автор дослідження.
Мердок та її колеги визначили, що "пиловий диявол" мав приблизно 25 м у довжину та принаймні 118 м у висоту, він рухався зі швидкістю 5,3 м на секунду.
Результати дослідження були опубліковані 13 грудня у Nature Communications.
Як повідомляв Укрінформ, космічний апарат Perseverance був доправлений на Марс разом із гелікоптером Ingenuity у межах дослідницької місії NASA 18 лютого 2021 року.
Одне з його завдань - зібрати на Марсі зразки породи, які на Землю вивезе спеціальна спільна місія Європейської космічної агенції та NASA.
Перше фото: NASA/JPL-Caltech