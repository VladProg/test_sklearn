У випадку допуску Міжнародним олімпійським комітетом (МОК) росіян та білорусів до участі в Олімпійських змаганнях треба розглянути питання бойкоту Польщею Олімпіади в Парижі.

Таку думку в інтерв’ю радіо RMF висловив заступник глави МЗС Польщі Павел Яблонський, передає Укрінформ.
Як зазначив польський дипломат, путін і лукашенко використовують спорт, для зміцнення своєї підтримки. Відтак, обмеження участі російських і білоруських спортсменів у глобальних спортивних змаганнях є формою протидії російській пропаганді.
«Моя особиста думка така: якщо спортсмени з росії і білорусі були би допущені до Ігор в 2024 році, то ми повинні бойкотувати ці Ігри, не повинно бути участі в таких Іграх. Це тиск, який ми повинні здійснити на Міжнародний олімпійським комітет», - заявив Яблонський.
Він зауважив, що кінцеве рішення з цього приводу ухвалюватимуть польські спортивні організації, оскільки вони є незалежними від уряду.
Утім, він запевнив, що схилятиме Польський олімпійський комітеті і спортивні федерації країни, аби вони прийняли таке рішення.
Як повідомлялося, Міжнародний олімпійський комітет оприлюднив заяву, в якій допустив можливість участі росіян і білорусів на Олімпіаді в Парижі під нейтральним прапором. На заяву вже відреагували Президент України Володимир Зеленський, міністр молоді та спорту Вадим Гутцайт, міністр закордонних справ Дмитро Кулеба та інші посадовці. На знак протесту Україна може бойкотувати паризькі Ігри.
Міністри спорту Польщі, Латвії, Литви та Естонії у спільному листі засудили рішення МОК, зазначаючи, що воно легітимізує дії росії в Україні підігрує російській пропаганді.