Ухвалений Верховною Радою закон щодо реформування сфери містобудівної діяльності не враховує європейські практики збереження культурної спадщини.

Про це міністр культури та інформаційної політики України Олександр Ткаченко сказав на брифінгу у Медіацентрі Україна — Укрінформ.
«На жаль, цей законопроєкт не враховує наразі європейські практики щодо збереження культурної спадщини. Тобто, він йде трохи у розрізі. Я розумію усі його перспективи стосовно полегшення проходження документів саме з приводу будівництва, але, як ви знаєте, буквально за 5 годин петиція щодо накладення вето на цей закон зібрала 25 тисяч підписів», - зазначив Ткаченко.
Він припустив, що ситуація, яка склалася довкола цього документу, дозволить таки повернутися до того, аби Україна при містобудівній діяльності враховувала найкращі практики з ЄС, щоб уважно це питання вивчалося у регіонах при створенні нових форм, а не лише експертиза МКІП грала роль.
«Також це привід для нас прискоритися стосовно більш масштабного закону щодо охорони культурної спадщини. Він давно вже назрів», - переконаний міністр.
Як повідомлялося, Верховна Рада 13 грудня ухвалила закон щодо реформування сфери містобудівної діяльності (№5655). Міністерство розвитку громад, територій та інфраструктури та Міністерство цифрової трансформації виступили з підтримкою цієї законодавчої ініціативи.
Міський голова Києва Віталій Кличко закликав народних депутатів доопрацювати законопроєкт, який, за його словами, «повністю нівелює контроль міст за будівництвом і створює умови для монопольного централізованого допуску будівельників на ринок».
Петиція до Президента Володимира Зеленського з закликом застосувати вето до закону №5655 щодо реформування галузі містобудування набрала понад 25 тисяч необхідних для розгляду підписів.
Протягом всього періоду з моменту реєстрації в ВР в червні 2021 року цей законопроєкт викликав бурхливі дискусії.