Радник глави Офісу Президента Михайло Подоляк спростував твердження про те, що в Стамбулі в березні минулого року нібито були досягнуті домовленості з рф.

Про це Подоляк сказав німецькому виданню Bild, яке попросило його прокоментувати висловлювання деяких відомих у Німеччині особистостей, які «дуже стурбовані» можливістю ескалації.
«Це великий обман… У березні 2022 року жодних домовленості з росією не було», – запевнив радник глави ОП.
Він уточнив, що коли в Україні ще не розуміли, яку війну веде росія, з боку Києва була пропозиція вивести війська рф, а потім сісти за стіл переговорів і обговорити всі спірні питання. Однією з пропозицій було те, що Україні потрібні гарантії безпеки – ясні та зрозумілі. Президент Володимир Зеленський запропонував наступне: відвести війська на позиції 23 лютого, а потім сісти за стіл і обговорити чутливі для України та Росії питання, сказав Подоляк, коментуючи заяву однієї з лідерів Лівої партії Сари Вагенкнехт. Вона говорила, зокрема, що «очевидно, під час переговорів між Україною та росією в Стамбулі в березні 2022 року вже було узгоджено документ, у якому обидві сторони погодилися, що росіяни відійдуть за лінії перед вторгненням, а Київ відмовиться від членства в НАТО».
Вагенкнехт також заявляла про необхідність «закінчувати цей жах, а не продовжувати його нескінченно постачанням зброї» та змусити сторони сісти за стіл переговорів і шукати мирне рішення.
На це Подоляк відповів: «Ця людина каже, що Україна має здатися, Україна має стати на коліна, Україна має виконати ультиматум росії, Україна має померти», тому що або не розуміє суті цієї війни, а якщо розуміє, то говорить виключно в інтересах москви.
Шоу-зірці Дітеру Болену, який також хоче мирних переговорів, замороження конфлікту та скаржиться на санкції, український політик запропонував приїхати в Україну та усвідомити на місці, що 24 лютого 2022 року лютого 250-тисячна армія на бронетехніці напала на сусідню країну, випустила по житлових кварталах понад 6,5 тис. ракет і зруйнувала понад тисячу населених пунктів.
На побоювання редакторки журналу «Емма» Аліси Шварцер щодо «небезпеки світової війни, яка постійно наближається» Подоляк зауважив: «Глобалізації війни не буде, якщо ми вчасно отримаємо потрібну нам зброю... Україна буде боротися до кінця. А росія не зупиниться, якщо не програє, росія продовжить інвестувати в хаос і криміналізацію Європи, в терористичні організації та політичне втручання».
На зауваження інших персон, які розмірковують про необхідність «враховувати безпекові інтереси росії» радник ОП порадив «глибше зрозуміти природу цієї війни», те, що йдеться не про НАТО, не про санкції, не про гарантії безпеки рф, не про якийсь багатополярний світ, а про демонстративне знищення іншої держави.
«Ми не зможемо вести переговори з росією, тому що росія хоче мати право нас убити, росія хоче забрати наш суверенітет... Наш народ каже – цю війну треба вести до кінця. Це дуже важливо, ми хочемо, щоб воєнні злочинці були покарані. Ми хочемо, щоб перед судом постали люди, які вбили десятки тисяч наших співгромадян».
Як повідомлялося, позиція офіційного Берліна полягає в тому, що Німеччина підтримуватиме Україну в її справедливій боротьбі проти агресора гуманітарно, фінансово, а також зброєю, доки це буде необхідно.