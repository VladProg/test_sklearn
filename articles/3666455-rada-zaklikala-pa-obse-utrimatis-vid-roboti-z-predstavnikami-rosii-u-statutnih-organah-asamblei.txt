Верховна Рада ухвалила проєкт постанови N8396 «Про звернення Верховної Ради України до Парламентської Асамблеї Організації з безпеки та співробітництва в Європі (ПА ОБСЄ) та парламентів її держав-учасниць щодо неприпустимості участі членів парламенту російської федерації та білорусі в роботі статутних органів Асамблеї».


Як передає Укрінформ з посиланням на сайт ВР, відповідне рішення підтримали 322 народні депутати.
«Верховна Рада України звертається до Парламентської Асамблеї ОБСЄ та парламентів її держав-учасниць із закликом затвердити зміни до Правил процедури Асамблеї, які б передбачали призупинення повноважень членів ПА ОБСЄ, представників парламентів держав-учасниць, які порушують принципи ОБСЄ та вчиняють акт збройної агресії проти іншої держави-учасниці Організації, прийняти рішення про таке призупинення повноважень у відношенні членів парламентських делегацій російської федерації та республіки білорусь, а також продовжити подальше реформування Організації», - йдеться у зверненні.
Також Рада закликає утриматися від спільної роботи з представниками російської федерації та республіки білорусь у статутних органах Асамблеї; звернутися парламентам держав-учасниць до своїх урядів з проханням застосувати візові обмеження до членів парламентів російської федерації та республіки білорусь, які знаходяться під санкціями Європейського Союзу; визнати російську федерацію державою-терористом та посилити санкційний тиск на неї.
Як наголосив Голова Верховної Ради Руслан Стефанчук, необхідно робити все, аби ізолювати рф від цивілізованого світу.
«Український парламент вважає безперспективним, нікчемним та неможливим міжпарламентський діалог із представниками парламенту держави-терориста, яка продовжує тимчасову окупацію та далі намагається анексувати частину територій України», - зазначив Стефанчук.
Він додав, що заклик парламенту зрозумілий, оскільки росія порушує принципи ОБСЄ: «це країна-терорист, яка майже рік веде неспровоковану повномасштабну війну проти України».