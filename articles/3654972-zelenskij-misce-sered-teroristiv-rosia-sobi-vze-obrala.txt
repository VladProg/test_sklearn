Президент Володимир Зеленський переконаний, що росія вже обрала собі місце у світі серед терористів, а російське керівництво більше не впливає на розвиток рф.

Про це він заявив під час онлайн-спілкування на панелі Всесвітнього економічного форуму в Давосі, повідомляє Укрінформ.




"Навіть не знаю, де це місце. Мені здається, що місце серед терористів росія собі вже обрала. І сьогодні це вже не залежить від їх керівництва. Їхнє керівництво більше не впливає, я вважаю, на розвиток російської федерації, їхньої історії і культури", - відповів Зеленський на запитання, де зараз місце росії у світі.




Президент переконаний, що все залежить нині від міцності України, підтримки партнерів, політичної підтримки світу України, а також, на його думку, від російського суспільства.




"Яке (суспільство рф - ред.) повинно відкрити очі, якщо вони хочуть своїми очима бачити майбутнє для своєї російської федерації, визнати всі ці трагічні помилки, відступити, поважати статут ООН, поважати наш суверенітет, поважати нашу територіальну цілісність", - додав він.




Як повідомлялося, із 16 до 20 січня у швейцарському Давосі проходить Всесвітній економічний форум.