Олександра Лієва звільнено з Міноборони за власним бажанням. Фактів, які б підтверджували наявність у нього іншого громадянства, крім українського, у відомстві не виявили.

Таку інформацію оприлюднило Міноборони, передає Укрінформ.
“У зв’язку з відомостями, які поширюються у ЗМІ, Міністерство оборони України інформує про наступне. Станом на 2 лютого 2023 року Лієва Олександра Сергійовича звільнено з Міноборони за його власним бажанням”, - ідеться в повідомленні.
Як зазначається, на етапі працевлаштування до МОУ та протягом роботи в оборонному відомстві Олександр Лієв проходив відповідні перевірки, обов’язкові при вступі на посаду держслужбовця. Так само, у порядку, який діє під час особливого періоду, до Служби безпеки України надавалися відповідні матеріали з питання доступу до державної таємниці. Жодних заперечень від СБУ отримано не було.
“Будь-яких фактів, які б підтверджували наявність у Олександра Лієва іншого громадянства, крім українського, до Міноборони не надавалося”, - наголошують у відомстві.
У МОУ додали, що після появи у ЗМІ публікацій, які стосувалися його попередньої діяльності та заяв періоду 2014 року, за ініціативою Лієва, у листопаді 2022 року міністр оборони звернувся до СБУ з проханням провести додаткове психофізіологічне дослідження посадовця з застосуванням поліграфа.



“Олександр Лієв, як громадянин, висловить свою позицію щодо повідомлень ЗМІ самостійно. Позиція Міноборони - чітка: в оборонному відомстві мають працювати виключно громадяни України. У разі встановлення фактів приховування громадянства інших країн, заходи вживатимуться відповідно до закону”, - запевнили в Міноборони.



Як повідомлялося, тимчасово виконуючий обов'язки голови департаменту військово-технічної політики, розвитку озброєння та військової техніки Міністерства оборони Олександр Лієв заявив, що написав заяву про відставку.


31 січня голова правління Центру протидії корупції Віталій Шабунін у Фейсбуці повідомив, що Лієв закликав "почути Крим" під час референдуму у 2014 році, а ще у 2006-му блокував українські маяки, які за розподілом Чорноморського флоту СРСР мали відійти Україні, але незаконно утримувалися флотом рф.
Фото: facebook.com/PBCUkraine