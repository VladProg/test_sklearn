Протягом шести місяців від початку повномасштабного вторгнення ворожі хакери атакували Україну 1123 рази.

Як передає Укрінформ, про це повідомляє пресслужба Державної служби спеціального зв’язку та захисту інформації України у Телеграмі.
"Протягом шести місяців війни урядова команда реагування на комп'ютерні надзвичайні події України CERT-UA, яка діє при Держспецзв’язку, зареєструвала 1123 кібератаки", - йдеться у повідомленні.
Зазначається, що найчастіше кіберзловмисники атакували уряд і місцеві органи влади.


Також серед основних цілей – комерційні та фінансові установи, органи сектору безпеки і оборони, підприємства енергетичного сектору, транспортної галузі та телекому – вся інфраструктура, яка працює для життєзабезпечення населення.
Як повідомляв Укрінформ, від початку повномасштабного вторгнення рф українські кіберполіцейські відбили 83 ворожих кібератаки, ще 300 — попередили.