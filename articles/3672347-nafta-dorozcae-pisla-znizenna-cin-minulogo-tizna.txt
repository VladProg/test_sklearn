Ціни на нафту зростають у понеділок, 20 лютого, відновлюючись після різкого зниження минулого тижня.

Як передає Укрінформ, про це повідомляє enkorr.

Квітневі ф'ючерси на Brent подорожчали на лондонській біржі ICE Futures на $0,38 (0,46%), до $83,38 за барель. У п'ятницю Brent здешевшала на $2,14 (2,5%), до $83 за барель.

Березневі ф'ючерси на WTI піднялися в ціні на Нью-Йоркській товарній біржі (NYMEX) на $0,34 (0,45%), до $76,68 за барель. За попередню сесію контракт здешевшав на $2,15 (2,7%), до $76,34 за барель.

За підсумками минулого тижня Brent знизилася в ціні на 3,9%, WTI - на 4,2%. Головним негативним чинником для світових ринків, включаючи ринок нафти, стала жорстка риторика представників провідних центробанків світу, що підвищила ймовірність нових підйомів ставок.

«Нафта опинилася між молотом і ковадлом, або, іншими словами, між Федрезервом і жорсткою посадкою», – зазначив керуючий партнер SPI Asset Management Стівен Іннес.

Тим часом кількість діючих нафтових бурових установок у США минулого тижня скоротилася на дві одиниці і склала 607, повідомила нафтосервісна компанія Baker Hughes. Кількість газових установок збільшилась на одну одиницю, склавши 151.

Обсяг торгів у понеділок, ймовірно, буде нижчим від звичайного, оскільки біржі США закриті у зв'язку зі святкуванням Дня президентів