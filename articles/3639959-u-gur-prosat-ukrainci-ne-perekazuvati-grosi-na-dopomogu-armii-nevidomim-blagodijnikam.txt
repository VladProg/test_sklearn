Головне управління розвідки Міністерства оборони застерігає українців від переказування коштів невідомим «благодійникам» на допомогу Силам оборони, аби не стати жертвою шахраїв.

Про це йдеться на сторінці ГУР МОУ у Фейсбуці, передає Укрінформ.
«Головне управління розвідки Міністерства оборони України не поширює звернення щодо збору коштів на сторонніх ресурсах та неверифікованих сторінках соцмереж. Це варто враховувати всім, хто має бажання надати матеріальну допомогу українським силам оборони», - йдеться у повідомленні.
Наголошується, що ГУР працює лише з підтвердженими благодійними фондами та волонтерськими організаціями, які мають належну репутацію та історію діяльності. Всі звернення щодо збору коштів на потреби ГУР МОУ з’являються виключно на сайті відомства та офіційних сторінках у соцмережах. Також про них повідомляють підтверджені благодійні фонди та волонтерські організації, які офіційно співпрацюють з ГУР.
«Пам’ятайте, що будь-який збір коштів, який організовано начебто на потреби підрозділів ГУР МО України і не підтверджений на офіційних ресурсах, може виявитися шахрайською схемою. Ми потребуємо вашої підтримки і звертаємось по неї. Водночас не хочемо допустити, щоб кошти, які збирають українці в цей непростий час, стали об’єктом шахрайської схеми», - заявили у ГУР.
Як повідомлялося, благодійний фонд Дмитра Говоренка “Говор Хелп” спільно з Головним управлінням розвідки Міністерства оборони України 21 грудня оголосили про початок масштабного збору коштів на українські дрони-камікадзе.