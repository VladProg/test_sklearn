Присутність російських військових на сході України з квітня 2014 року – вже зафіксований юридичний факт.

Про це в інтерв’ю Укрінформу заявила уповноважена у справах ЄСПЛ Маргарита Сокоренко.
“Коли рішення було вже оголошено повністю, була лише одна думка: недарма стільки зусиль було вкладено у справу. Деякі моменти рішення було особливо приємно почути – зокрема, ЄСПЛ вважає доведеним поза розумним сумнівом, що російські військові були присутні в Донецькій і Луганській областях в квітні 2014 року. І хоча ЄСПЛ вважає, що контроль росія отримала над окупованими територіями з 11 травня 2014-го, тобто з дня проведення так званих референдумів днр/лнр, вказівка на присутність російських військових вже в квітні 2014-го – тепер зафіксований юридичний факт, і розбиває версію рф про “іхтамнєт”, яку вони повторювали як мантру на всіх можливих майданчиках. Це сильний аргумент для інших справ не лише в ЄСПЛ”, - сказала вона.
Вона також розповіла, що рішення доволі об’ємне: секретаріат ЄСПЛ вручив повний текст, там 230 сторінок.
А ще зазначила, що відсутність російської сторони на слуханнях була очікуваною.
“Думаю, розуміли, що рішення для них програшне, а все, що їм не підходить, вони показово ігнорують. Звісно, можна сказати, що після виключення з Ради Європи, вони вже не є стороною Конвенції про захист прав людини й основоположних свобод з 16 вересня 2022 року. Але тут окремо хочу наголосити: не існує заборони брати участь у справах після виключення з Ради Європи. За росією залишилося право брати участь у розгляді справ проти неї, ЄСПЛ чітко вказав, що такий розгляд буде відбуватись. Так що вони просто вирішили не з’являтись”, - сказала вона.
Як повідомляв Укрінформ, у Страсбурзі Європейський суд з прав людини (ЄСПЛ) визнав прийнятною до розгляду міждержавну справу “Україна та Нідерланди проти росії”.
Тож ЄСПЛ переходить до розгляду справи по суті.
Справа стосується масових та систематичних порушень прав людини на тимчасово окупованих територіях Донецької та Луганської областей; викрадення та спроб незаконного вивезення дітей-сиріт з Донецької та Луганської областей на територію рф у 2014 році; збиття літака рейсу MH17.
У 2020 році було об’єднано три міждержавні справи в одну "Україна та Нідерланди проти росії": “Україна проти росії (щодо Східної України)” за заявою № 8019/16, яка стосується масових та систематичних порушень прав людини на тимчасово окупованих територіях Донецької та Луганської областей; “Україна проти росії” за заявою № 43800/14 щодо викрадення та спроб незаконного вивезення дітей-сиріт з Донецької та Луганської областей на територію російської федерації у 2014 році; “Нідерланди проти росії” за заявою № 28525/20 щодо збиття літака рейсу MH17.