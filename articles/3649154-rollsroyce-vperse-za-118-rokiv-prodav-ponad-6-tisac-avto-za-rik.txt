Британський виробник авто класу люкс Rolls-Royce Motor Cars вперше за свою 118-річну історію перевищив річний обсяг продажів у понад 6 000 автомобілів.

Як передає Укрінформ, про це повідомляє Bloomberg.
За даними компанії, минулого року клієнтам було доставлено 6 021 автомобіль, що на 8% більше, ніж у 2021-му році.
У Rolls-Royce також додали, що попит на всі моделі класу люкс «залишається надзвичайно високим».
Виконавчий директор Rolls-Royce Motor Cars Торстен Мюллер-Отвос назвав 2022 рік «знаковим» для компанії, яка базується в англійському Гудвуді.
“Проте як справжній дім розкоші, продажі не є єдиним критерієм успіху: ми не є і ніколи не будемо масовим виробником авто”, - зауважив він.
Зазначається, що у 2022 році в штаб-квартирі компанії було створено понад 150 нових робочих місць, завдяки чому загальна кількість працівників підприємства досягла 2 500 осіб.
Як повідомляв Укрінформ, у жовтні британський бренд Rolls-Royce презентував повністю електричне дводверне купе Spectre, яке стало першим електрокаром для компанії.