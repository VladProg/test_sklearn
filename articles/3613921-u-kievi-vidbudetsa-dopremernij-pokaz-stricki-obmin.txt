У Києві 1 грудня відбудеться допрем'єрний показ воєнної драми "Обмін" режисера Володимира Харченка-Куликовського.

Про це повідомляє пресслужба Держкіно у Фейсбуку, передає Укрінформ.
"1 грудня о 18:00 відбудеться допрем’єрний показ української кінострічки «Обмін» і творча зустріч з акторами та творцями фільму в осередку "Кіноспільнота" у Будинку кіно", - йдеться у повідомленні.
Фільм розповідає історію двох сімей, де дорослі чоловіки взяли до рук зброю, схрестивши свої долі. Його творці прагнуть знайти відповіді на запитання, як віддати батьківський борг по той бік лінії фронту, чому вбиватиме лікар, коли вірити ворогу й чому війна на сході України відрізняється від інших.
"Це глибоко кінематографічний погляд на стосунки батьків та дорослих дітей в обставинах російського вторгнення в Україну", - зауважили у Держкіно.

Головні ролі у фільмі виконали В'ячеслав Довженко, Єгор Козлов, Дмитро Лінартович, Василь Баша, Ганна Адамович, Владислав Мамчур, Олександр Єфименко й Андрій Олефіренко.
Режисер фільму Володимир Харченко-Куликовський, автори сценарію Костянтин Лінартович та Влад Дудко, оператор Сергій Борденюк, продюсер Євгеній Д'яченко. Виробництвом фільму займалася "Кінокомпанія 2016" за підтримки Держкіно, дистриб'ютором виступила компанія Ukrainian Film Distribution.
Вихід стрічки у прокат очікується 6 грудня 2022 року.
Як повідомлялося, 10 червня вийшов перший офіційний тизер воєнної драми "Батько" ("Обмін"), зйомки якої розпочалися у жовтні 2021 року.