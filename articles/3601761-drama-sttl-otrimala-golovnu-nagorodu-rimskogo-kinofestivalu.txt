Українсько-французька історична драма «ШТТЛ» отримала одну з найвищих нагород – приз глядацьких симпатій – на Римському міжнародному кінофестивалі, який проходив в італійській столиці з 13 по 23 жовтня.

Про це Укрінформу повідомили автори фільму.
«Це висока оцінка нашого проєкту: ми зворушені, що саме глядачі не залишились байдужими до драматичної історії кохання на тлі війни. Увага міжнародної аудиторії до українського кіно зараз велика, а наш фільм демонструє і високий професіоналізм наших спеціалістів, і універсальну, зрозумілу історію, яка, на жаль, має реальні паралелі із сучасністю», – розповіла одна з продюсерів фільму Рита Гребенчікова.
Стрічка «ШТТЛ» була представлена в конкурсній секції кінофестивалю «Прогресивне кіно – бачення світу завтрашнього дня» (Progressive Cinema – Visioni per il Mondo di Domani). Серед 16 ігрових, документальних та анімаційних картин з різних країн світу глядачі віддали свої симпатії саме «ШТТЛ».
Проєкт створено за підтримки Державного агентства України з питань кіно.
Римський міжнародний кінофестиваль тривав 13-23 жовтня і тривав в 17-й раз поспіль. У жовтні «ШТТЛ» також брав участь у BFI London Film Festival, де був презентований поряд із новими роботами Гільєрмо дель Торо, Азіфа Кападіа та інших всесвітньо відомих режисерів.
В центрі сюжету фільму «ШТТЛ» – історія кохання юних мешканців штетлу (містечко на ідіш) на Львівщині на тлі драматичних історичних подій. Юна і Мендель борються за своє щастя та можливість бути разом попри волю батьків, а допомагає їм українець Дем’ян. Все це відбувається у червні 1941-го, за добу до наступу нацистів. Історична основа фільму – доля містечка Сокаль на Львівщині, яке було знищене німецькою армією.
Фільмування відбувалось влітку 2021 року. Спеціально для зйомок історичного фільму на Київщині збудували штетл – типове єврейське поселення, яке існувало у Східній Європі до Другої світової війни.
Від України за виробництво відповідала кінокомпанія UPHub за участі Apple Tree Vision, з французької – партнером виступила компанія Forecast.
Консультантом з ідиш-культури залучили американського експерта з юдаїки Лили Росен, яка також консультувала відомий серіал Unorthodox виробництва Netflix.
Над фільмом працювала інтернаціональна команда: автор сценарію і режисер-постановник: Еді Уолтер / Ady Walter (Франція), оператор-постановник: Володимир Іванов (Україна), художник-постановник: Іван Левченко (Україна), у ролях: Анісія Стасевич, Мойше Лобел, Сол Рубінек, Петро Ніньовський, Антуан Міллєт, Даніель Кенігсберг.
Фото: Держкіно