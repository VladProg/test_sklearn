Президент Володимир Зеленський бажає українцям у новому 2023 році перемоги та повернення воїнів до родин, полонених – додому, усіх громадян – до звичайного життя.

Про це він зазначив у Новорічному привітанні, повідомляє Укрінформ.

«Ми не знаємо достеменно, що принесе нам новий, 2023 рік. Але готові до всього. Нові здобутки? Ми будемо щасливі. Нові удари? Ми будемо непохитні. Продовження боротьби? Будемо битися. А коли переможемо – будемо обійматися», - підкреслив Глава держави.
Президент побажав українцям одного, головного – перемоги, одного побажання для всіх громадян України.
«Нехай цей рік буде роком повернення. Повернення наших людей. Воїнів – до своїх родин. Полонених – до своїх домівок. Переселенців – до своєї України. Повернення наших земель. І тимчасово окуповані стануть назавжди вільними. Повернення до звичайного життя. До щасливих хвилин без комендантської години. До земних радощів без повітряних тривог.
Повернення того, що у нас вкрали. Дитинства наших дітей, спокійної старості наших батьків.
Щоб на канікулах онуки приїхали до бабусь і дідусів. На кавуни в Херсон. І на черешню в Мелітополь». – наголосив Глава держави.
Президент бажає, аби всі українські міста були вільні, наші друзі – вірні.
«І щоб у звітах біля цифри 100 тисяч знищених ворогів, тисяч одиниць знищеної російської техніки з’явилася наша головна цифра і головний успіх – 603 тисячі 628 кілометрів квадратних. Площа незалежної України, як це було з 1991 року. Як це буде завжди. Нехай усе це принесе новий рік. Ми готові за це боротися. Ось чому кожен із нас тут. Я тут. Ми тут. Ви тут. Усі тут. Ми всі – це Україна», - підкреслив Зеленський.
Як повідомлялося, 24 лютого російська федерація почала новий етап у війні проти України, яка триває з 2014 року, - повномасштабне воєнне вторгнення до України.