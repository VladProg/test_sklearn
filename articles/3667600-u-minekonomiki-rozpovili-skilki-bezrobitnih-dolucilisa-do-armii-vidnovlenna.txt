У межах проєкту “Армія відновлення” до виконання суспільно корисних робіт долучилися понад 6 тис. безробітних українців.

Як передає Укрінформ, про це повідомляє Міністерство економіки.


“На сьогодні до “Армії відновлення” залучено вже понад 6 тисяч безробітних у 10 областях... Регіони активніше долучаються до проєкту, організовуючи роботи з відновлення. Лише за перший місяць цього року до їх виконання залучено 2,5 тисячі людей, які тимчасово втратили роботу. І всі вони отримують за свою працю щонайменше 6700 грн від держави”, - розповіла заступниця міністра економіки Тетяна Бережна.


Найбільше безробітних залучено до “Армії відновлення” у Полтавській (1929 осіб), Київській (1085) та Сумській (1054) областях.


Види суспільно корисних робіт залежать від потреб конкретного регіону. Найчастіше безробітних залучають до розбору завалів і відновлення житлових будинків, пошкоджених унаслідок бойових дій, облаштування підвальних приміщень під укриття, фасування гуманітарної допомоги, приготування їжі військовим, плетіння маскувальних сіток, надання соціальних послуг у Пунктах незламності.


Як повідомлялось, в Україні запустили проєкт “Армія відновлення”, який дозволяє повернути безробітних до економічно активного життя.