Дослідження про досвід роботи іноземних журналістів в Україні під час війни презентували в Києві у Медіацентрі Україна - Укрінформ.

Керівник Центру стратегічних комунікацій та інформаційної безпеки Ігор Соловей зазначив, що, запускаючи відповідне опитування серед іноземних журналістів, хотіли показати іноземним журналістам, що держава насамперед не глуха до питань і проблем іноземних медіа і в міру можливостей намагається реагувати на вирішення тих чи інших проблемних питань.
“Ми хотіли зібрати в одному місці всі проблемні питання, які виникають. По суті, створити таку шпаргалку для представників державних інституцій, які залучені до процесу роботи з іноземними ЗМІ”, - додав Соловей.
Він зауважив, що це дослідження не є кінцевим.

“Оскільки війна не закінчується і, судячи із заяв наших політичних і військових керівників, ситуація буде тільки розвиватися, тому це дослідження буде писатися і в 2023 році, і прошу розглядати його як запрошення до обговорення, до співпраці, і до покращення”, - зазначив Соловей.

Своєю чергою міністр культури та інформаційної політики України Олександр Ткаченко подякував іноземним журналістам, які висвітлюють події російсько-української війни.
“Це надзвичайно важливо для того, щоб світ знав правду про те, що відбувається в Україні. І тому висновки (дослідження - ред.) очевидно стануть для нас певним дороговказом для того, щоб ми з різними відомствами змогли опрацювати результати дослідження і зробити роботу іноземних журналістів в Україні, я б не сказав більш приємною, але більш комфортною з точки зору організації цієї роботи”, - сказав Ткаченко.

Інформуючи про опитування, Соловей зазначив, що “результати дослідження показали доволі позитивне відношення іноземних журналістів до роботи всіх органів влади, які задіяні в роботі з медіа, це дуже радує”.
Також, за його словами, опитувані іноземні журналісти оцінили високий рівень роботи українських фіксерів.
“Майже всі відзначають хороше знання англійської, винахідливість, широку базу контактів і готовність допомагати в найскрутніших ситуаціях іноземним журналістам. З того, що найцінніше в цьому дослідженні — це останні дві сторінки - рекомендації. Підкреслюю, що це не тільки досвід і якісь власні знання співробітників Центру, а на 90%, а може і більше, це пропозиції самих іноземних журналістів. Я підкреслюю саме цей момент: ці пропозиції не взяті зі стелі, а базуються на рекомендаціях конкретних людей, які працюють у полі”, - наголосив керівник Центру стратегічних комунікацій та інформаційної безпеки.
Соловей зупинився на двох блоках проблемних питань, які виокремили іноземні журналісти, а саме - питання, пов’язані з акредитацією та безпосередньою роботою в полі.
Згідно з оприлюдненими даними, складність акредитації для міжнародних журналістів , як “значну” та “скоріше значну” проблему розглядають 37% учасників, в той час як 60% вважають, що це є “скоріше незначною” та “зовсім незначною проблемою”.
Згідно з результатами, частина опитаних мали значні затримки з отриманням акредитації, а дехто не зміг отримати її взагалі.
Також, згідно з оприлюдненими даними, 51% респондентів вказали, що труднощі в отриманні інформації від органів влади є “значною” та “скоріше значною” проблемою.
“В першу чергу це наявність актуальних контактних даних, бо часто буває так, що дані, вказані на сайтах, у довідниках, є застарілими, або просто вказаний міський телефон. І друге — відсутність зворотнього зв’язку. Це дві головні проблеми”, - пояснив Соловей.
Серед інших проблем, які виокремили журналісти - упереджене ставлення до медіа, невміння пресслужб працювати з журналістами, небажання давати офіційні коментарі або брати відповідальність за рішення, занадто довгий і ускладнений процес узгодження та отримання доступу до посадовців та підпорядкованих їм закладів.
На думку Ткаченка, “результатом цього дослідження стане чергова зустріч усіх, хто задіяний в цьому процесі для того, щоб за результатами не просто розмов, а якогось дослідження робити певні висновки і робити роботу журналістів іноземних тут більш зручною”.
Центр стратегічних комунікацій та інформаційної безпеки спільно з Київським міжнародним інститутом соціології у вересні-грудні 2022 року опитали 55 іноземних журналістів з 28 країн, які в 2022 році працювали в Україні.
Серед журналістів в дослідженні взяли участь 76% чоловіків та 24% жінок, середній вік опитаних респондентів - 41 рік.
Найбільше серед опитаних - представники зі США( 8%), Іспанії та Польщі - по 6%, решта представників — менше 5 % з різних країн Європи та Групи семи.
Кожен із учасників дослідження здійснив щонайменше один візит в Україну з 24 лютого 2022 року. Окрім того, кожен із учасників публікував принаймні дві публікації про повномасштабну війну в Україні з 24 лютого 2022 року.