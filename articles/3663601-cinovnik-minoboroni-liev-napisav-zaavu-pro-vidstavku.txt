Тимчасово виконуючий обов'язки голови департаменту військово-технічної політики, розвитку озброєння та військової техніки Міністерства оборони Олександр Лієв заявив, що написав заяву про відставку.

Про це він повідомив виданню Цензор.нет, передає Укрінформ.
"Я вчора написав йому (міністру оборони – ред.) повідомлення, в якому попросив прийняти мою відставку, і сьогодні написав заяву", – цитує Лієва видання.
Зазначається, що очільник міністерства Олексій Резніков поки не розглядав заяву, оскільки перебуває у відрядженні.
Як нагадує видання, 31 січня антикорупціонер Віталій Шабунін у своєму дописі в соцмережі зауважив, що Лієв закликав "почути Крим" під час референдуму у 2014 році та блокував українські маяки у 2006-му.
Сам Лієв у відповідь заявив, що це вже третя хвиля звинувачень проти нього, які містять тільки ці епізоди. І що кілька місяців тому, після звернення народного депутата від "Слуги народу" вже пройшов перевірку і поліграф в СБУ з цього приводу. Лієв також сказав, що поширена інформація вже негативно вплинула на військові контракти.
Кореспонденту Укрінформу не вдалося отримати у Лієва коментар стосовно відставки. Однак агентство готує до друку детальний коментар стосовно поширених у соцмережах претензій до нього.