У Збройних силах України та Міністерстві оборони за результатами внутрішніх аудитів минулого року до відповідальності притягнули 621 особу.

Як передає Укрінформ, про це міністр оборони України Олексій Резніков повідомив у Фейсбуці.
"621. Саме стільки посадових осіб з числа Збройних Сил України та Міністерства оборони було притягнуто до відповідальності за результатами внутрішніх аудитів минулого року", - зазначив Резніков.
З них до матеріальної відповідальності притягнули 497 посадових осіб, до дисциплінарної відповідальності – 124 посадові особи.
Резніков підкреслив, що всі матеріали внутрішніх аудитів, якими встановлено порушення, своєчасно передавались до правоохоронних органів.
"Моя принципова позиція була, є і буде незмінною — нульова толерантність до будь-яких порушень. Всі особи, чия вина доведена відповідними органами, — несуть і нестимуть відповідальність", - наголосив Резніков.
Як повідомляв Укрінформ, раніше Резніков заявив, що у Міністерстві оборони перезавантажать роботу управління з питань запобігання і виявлення корупції та сформують громадський антикорупційний механізм.