Служба безпеки України повідомила про підозру своєму ексголові, Олександру Якименку, який очолив окупаційну «державну службу безпеки» на Херсонщині.

Про це повідомила пресслужба СБУ.


Зазначається, що Якименко на початку повномасштабного вторгнення підтримав російських окупантів і запропонував їм свою допомогу у війні проти України. За це його призначили керівником створеної росією «государственной службы безопасности в Херсонской области».


На цій «посаді» він виконував завдання москви щодо поширення кремлівського режиму та придушення руху опору в регіоні.


Для цього організовує масові репресії проти місцевих жителів. Людей незаконно переслідують, викрадають і піддають жорстоким тортурам.


У своїй злочинній діяльності поплічник загарбників «підзвітний» кадровим співробітникам фсб, які координують репресивні органи рф в окупованих районах.


Під час окупації Херсона «посадовець» дав вказівку на захоплення одного з офісів у центрі міста.


У підвальному приміщенні цієї будівлі рашисти облаштували катівню, до якої звозили незаконно затриманих громадян.


Там з них «вибивали» зізнання у сприянні Силам оборони України, а після цього пропонували за гроші отримати «амністію».


Таким чином керівник місцевої «філії» фсб та його спільники «заробляли» на масових репресіях, а також робили «показники» перед російськими «кураторами».


За даними слідства, до лав окупаційного органу його очільник особисто залучив ще вісьмох зрадників, які брали безпосередню участь у катуваннях мирних жителів.


Після звільнення Херсона «посадовець» разом зі своїми поплічниками втік на лівий берег р. Дніпро і наразі там переховується від правосуддя.


На підставі зібраних доказів слідчі СБУ повідомили колишньому генералу та вісьмом його спільникам про підозру за декількома статтями Кримінального кодексу України:



ч. 2 ст. 110 (посягання на територіальну цілісність і недоторканність України);
ч. 2 ст. 111 (державна зрада, вчинена в умовах воєнного стану);
ст. 260 (створення не передбачених законом воєнізованих або збройних формувань);
ч. 2 ст. 28, ч.1 ст. 438 (порушення законів та звичаїв війни).

Наразі тривають комплексні дії для притягнення винних до відповідальності.
Як повідомляв Укрінформ, у січні за фактом державної зради викрили і затримали підполковника СБУ одного з обласних управлінь, що межує з тимчасово захопленою територією.