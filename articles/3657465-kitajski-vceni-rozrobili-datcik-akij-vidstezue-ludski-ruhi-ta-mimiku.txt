Вчені з Університету Цінхуа та Сіанського політехнічного університету (КНР) розробили ультратонкий, антимікробний і повітропроникний датчик, який може відслідковувати рухи тіла людини і навіть ледве вловиму людську міміку.

Про це повідомляє Сіньхуа, передає Укрінформ.
Датчик є тришаровим наногенератором, структура якого схожа на сендвіч. Він також може збирати механічну енергію з високою ефективністю.
Нановолокно серединного шару служить для перетворення механічної енергії в електрику. Воно з обох боків покрите двома нановолоконними мембранами, кожна з яких з одного боку вкрита шаром срібла завтовшки 110 нанометрів.
Багатошаровий датчик товщиною в 91 мікрометр має високу повітропроникність і чудові антибактеріальні властивості.
Він продемонстрував відмінний рівень чутливості до рухів людини, що вказує на великий потенціал для застосування в гнучких електронних пристроях з автономним живленням, що використовуються для моніторингу здоров'я.
Як повідомляв Укрінформ, вчені з Тель-Авівського університету розробили нову технологію, яка дозволила роботу відчувати запахи за допомогою біологічного датчика.
Фото: Xinhua