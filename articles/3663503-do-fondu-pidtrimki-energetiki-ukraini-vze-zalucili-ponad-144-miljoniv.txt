Фонд підтримки енергетики України уже зібрав 144,366 млн євро від європейських партнерів для закупівлі енергетичного обладнання.

Як передає Укрінформ, про це повідомляє пресслужба Міністерства енергетики.

«Станом на 1 лютого 2023 року до Фонду підтримки енергетики України надійшло 144,366 млн євро. Донорами виступили Німеччина, Велика Британія, Іспанія, Австрія, Данія, Європейська комісія, організації KfW, ERRA та REKK», – йдеться у повідомленні.
Зазначається, що з цих коштів наразі розподілено 108 млн євро, які спрямовано на закупівлю енергетичного обладнання, палива, послуг для задоволення критичних потреб українських енергетичних компаній.
Як повідомлялося, Фонд підтримки енергетики України був утворений у квітні 2022 року Секретаріатом Енергетичного Співтовариства на запит Європейської комісії та за погодженням з Міністерством енергетики України. Фонд дає можливість урядам, міжнародним фінансовим організаціям, а також приватним донорам надавати екстрену підтримку українському енергетичному сектору. Фонд управляється Секретаріатом Енергетичного Співтовариства. Закупівлі проводить незалежний закупівельний агент Tetra Tech ES, Inc. як виконавець проєкту енергетичної безпеки в Україні USAID за прозорими та швидкими процедурами.