Жителі та гості столиці до кінця грудня мають змогу відвідати виставку картин "Херсонщина – це Україна".

Про це інформує пресслужба Державного агентства з питань мистецтв та мистецької освіти на сторінці у Фейсбуку, передає Укрінформ.
"До 30 грудня 2022 року в Києві у Будинку художника триває виставка картин, присвячених незламній Херсонщині", - йдеться в повідомленні.

Зазначається, що експозиція налічує понад 60 робіт, авторами якої стали понад 20 художників з усієї країни. Водночас повідомляється, що виставка є результатом артрезиденції, яка відбулася влітку в Умані за підтримки Українського культурного фонду.
"Ці картини вже були представлені у Миколаєві, Одесі, Львові, Івано-Франківську, Кривому Розі, а тепер їх можуть побачити й кияни та гості столиці", - підкреслюють у відомстві.
Як раніше повідомляв Укрінформ, у Національній спілці журналістів України відкрилася фотовиставка "Спалахи війни 2022".