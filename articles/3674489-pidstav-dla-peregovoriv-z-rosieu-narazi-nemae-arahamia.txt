Головні функції щодо переговорів із росією нині виконують українські захисники на полі бою, підстав для інших переговорів наразі немає.

Про це голова фракції «Слуга народу» у ВР Давид Арахамія сказав у ефірі телемарафону "Єдині новини", передає Укрінформ.
«У нас головний перемовник з лютого (2022 року - ред.) викристалізувався у вигляді сил оборони. Вони на полі бою фактично ведуть ці переговори. Після нашого контрнаступу, імовірно, така можливість (переговори дипломатичним шляхом - ред.) і може з'явитися, але, станом на зараз, я не бачу жодних ознак того, що це може статися найближчим часом», - сказав Арахамія.
Народний депутат, який офіційно був затверджений Президентом України Володимиром Зеленським у складі делегації для переговорів з росією у Стамбулі навесні минулого року, на запитання ведучих про те, чи хотів би увійти до складу переговорної делегації після контрнаступу, відповів позитивно: «Всі б хотіли. Знаєте, для мене це буде символічно, тому що тоді у нас була одна ситуація, набагато гірша, я б сказав. Станом на зараз, ситуація краща, а після нашої перемоги вимагати від них контрибуції та репарації та дивитися на їхні кислі обличчя, я думаю, від такого задоволення не відмовиться ніхто з тієї делегації, яка була тоді».
Як повідомляв Укрінформ, голова парламентської фракції "Слуга народу", член Комітету ВР з питань національної безпеки, оборони та розвідки Давид Арахамія раніше вже наголошував на тому, що Президент чітко окреслив умови перемовин з росією, і Україна сяде за стіл переговорів тоді, коли ці умови будуть виконані.