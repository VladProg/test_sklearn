Стрічку "Клондайк" режисерки Марини Ер Горбач визнали найкращим повнометражним фільмом у межах кінофестивалю в Канаді, також картина здобула відзнаки за найкращий звук, режисуру, сценарій та операторську роботу.

Про це повідомляє пресслужба Державного агентства з питань кіно у Фейсбуці, передає Укрінформ.
"Поки команда фільму перебуває у промотурі в США, а оскарівські академіки дивляться "Клондайк", стрічка отримала п‘ять нагород на Hamilton Film Festival: "Найкращий повнометражний фільм", "Найкращий режисер", "Найкращий сценарій", "Найкращий оператор", "Найкращий звук", - йдеться у повідомленні.

Держкіно нагадує, що події фільму відбуваються у липні 2014 року на Донбасі навколо молодого подружжя, яке готується стати батьками.
"Попри постійні сварки, чоловік і брат дружини прагнуть одного — евакуювати вагітну жінку. Та вона відмовляється їхати, навіть коли село захоплюють озброєні угруповання. Тим часом у небі над ними збивають цивільний літак", - пише відомство.
Підкреслюється, що фільм "Клондайк" є претендентом на висування на премію "Оскар" у номінації в категорії "Найкращий міжнародний художній фільм" від України. Зазначається, що шортлист претендентів буде оголошено 21 грудня, номінантів на "Оскар" — 24 січня 2023 року.
"Клондайк" - це четверта повнометражна робота Горбач, раніше вона зрежисувала "Омар і ми", "Люби мене", "Гарчання чорних псів". Головну роль виконала акторка театру і кіно, володарка Премії кінокритиків "Кіноколо" Оксана Черкашина. Доповнили каст Сергій Шадрін і Олег Щербина.
Фото: Держкіно, Фейсбук