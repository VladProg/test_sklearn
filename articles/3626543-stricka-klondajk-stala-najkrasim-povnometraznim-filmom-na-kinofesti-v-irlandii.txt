Стрічка "Клондайк" режисерки Марини Ер Горбач здобула нагороду за найкращий повнометражний фільм на ірландському кінофестивалі Dingle Distillery International Film.



Про це повідомляє пресслужба Державного агентства з питань кіно у Фейсбуці, передає Укрінформ.
"Марина Ер Горбач створює захоплююче бачення пекла на Землі, наповнене дуже знайомими деталями, інтимне за своїм масштабом, але переконливе здатністю передати дезорієнтацію та рішучість чоловіка та вагітної дружини, змушених протистояти назріваючій війні", - прокоментувало стрічку журі конкурсу.
Зазначається, що це четверта повнометражна робота режисерки, для якої вона також написала сценарій. Раніше вона зняла стрічки "Омар і ми", "Люби мене", "Гарчання чорних псів", зауважує Держкіно. Водночас головну роль виконала українська акторка - володарка Премії кінокритиків "Кіноколо" Оксана Черкашина, а також долучилися Сергій Шадрін і Олег Щербина.
Повідомлялося, що "Клондайк" є претендентом на висування на премію "Оскар" та змагатиметься за номінацію в категорії "Найкращий міжнародний художній фільм" від України. Короткий список претендентів на номінацію буде оголошено 21 грудня, номінантів на "Оскар" — 24 січня 2023 року.
Фото: Фейсбук ДержКіно України