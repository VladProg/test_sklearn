Ціни на нафту змінюються різноспрямовано під час торгів у вівторок, 17 січня.

Як передає Укрінформ, про це повідомляє enkorr.
Вартість березневих ф'ючерсів на сорт Brent на лондонській біржі ICE Futures становить $84,66 за барель, що на $0,2 (0,24%) вище за ціну на закриття попередньої сесії. За підсумками торгів у понеділок ці контракти здешевшали на $0,82 (0,96%), до $84,46 за барель.
Ціна ф'ючерсів на нафту WTI на лютий на електронних торгах Нью-Йоркської товарної біржі (NYMEX) становить $79,29 за барель, що на $0,57 (0,71%) нижче за підсумкове значення попередньої сесії. За підсумками торгів минулої п'ятниці контракт підвищився в ціні на $1,47 (1,9%), до $79,86 за барель. Торги в США в понеділок не проводились через святкування Дня Мартіна Лютера Кінга.
Негативним чинником для нафтового ринку є побоювання, що зберігаються з приводу рецесії, пише Trading Economics.
Тим часом покращення прогнозу попиту в Китаї, найбільшому імпортері нафти, після зняття антиковідних обмежень і на тлі статданих про динаміку ВВП у четвертому кварталі, що перевершили прогнози, надає котируванням підтримку.
Економіка Китаю у четвертому кварталі 2022 року збільшилась на 2,9% щодо аналогічного періоду торік, свідчать дані Державного статистичного управління (ДСУ). Таким чином, темпи зростання суттєво уповільнились порівняно з 3,9% у третьому кварталі.
Аналітики в середньому очікували на підвищення китайського ВВП у жовтні-грудні на 1,8%.
Цього тижня увагу трейдерів сфокусовано на щомісячних звітах ОПЕК і Міжнародного енергетичного агентства, які буде оприлюднено у вівторок і середу відповідно.