Весною Європейська комісія надасть усне оновлення щодо виконання Україною семи рекомендацій, а письмовий звіт стосовно розширення буде восени.

Про це заявила президентка Єврокомісії Урсула фон дер Ляєн на брифінгу за підсумками засідання уряду та Єврокомісії, повідомляє кореспондент Укрінформу.
«Україна є країною-кандидатом і ми погодилися щодо виконання семи кроків. Україна вже демонструє хороший прогрес у цих семи кроках… Буде, звичайно, усне оновлення щодо прогресу для країн-членів ЄС. Це відбудеться весною. Але фокус перебуває на великому письмовому звіті стосовно розширення, який буде восени», - сказала вона.
Президентка зауважила, що зараз сервіси Єврокомісії збирають дані.
Як повідомлялося, сьогодні в Києві відбулася зустріч членів Колегії Європейської Комісії на чолі з президентом цієї Євроінституції Урсулою фон дер Ляєн з урядом України. Темами для обговорення мали бути підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.
3 лютого в Україні відбудеться 24-й саміт ЄС-Україна.
Фото: ОП