Головою наглядової ради НАК «Нафтогаз України» обрано Ентоні Маріно, спеціаліста з розвідки та видобування вуглеводнів.

Як передає Укрінформ, про це повідомляє пресслужба НАК «Нафтогаз України».
Це рішення було прийнято в межах засіданні наглядової ради компанії сьогодні, 10 лютого 2023 року.
Зазначається, що Маріно має широкий управлінський досвід. Раніше він обіймав посади виконавчого директора, президента та СЕО Vermilion Energy - міжнародної компанії з розвідки та видобутку вуглеводнів з ринковою капіталізацією в 4 млрд дол.
Нині Маріно також є президентом та CEO енергетичної компанії Tenaz Energy. Впродовж 2002-2020 років працював у наглядових радах та радах директорів шести компаній та організацій. Є громадянином США та Канади.
Як повідомлялося, 24 січня 2023 року уряд обрав наглядову раду Нафтогазу, яка має забезпечити прозорість та контроль за роботою компанії.
Відповідно до чинного статуту НАК «Нафтогаз України», персональний склад наглядової ради обирається загальними зборами. Голова наглядової ради обирається членами наглядової ради з їх числа простою більшістю голосів обраного складу наглядової ради.
Фото: biocap.ca