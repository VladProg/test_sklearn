Результати розслідування Міжнародного кримінального суду російських воєнних злочинів в Україні можна буде побачити уже цього року.

Про це заявив під час пресконференції, приуроченої до річниці війни, генпрокурор Андрій Костін, повідомляє кореспондент Укрінформу.
"Є повне розуміння з боку МКС, з боку інших міжнародних інституцій щодо важливості їхньої ролі в забезпеченні справедливості покарання російських воєнних злочинів. Кожне провадження, яке буде далі розглядатися МКС, до кожного підходимо ретельно в кооперації з прокурора МКС. Безумовно, ви побачите результат нашої роботи у цьому році. Більш детально поки що не можу сказати, але у цьому році ви побачите результат. Маю надію, що це відбудеться скоріше. Дуже багато людей над цим працюють",- сказав генпрокурор.
Костін додав, що більшість воєнних злочинів росіян, приблизно 99 відсотків, будуть розслідуватися і розглядатися в українських судах, тому що "наша система працює". А міжнародні інституції у цьому плані відіграватимуть "компліментарну роль, задля якої вони і були створені".
Як повідомляв Укрінформ, у березні минулого року МКС розпочав власне розслідування російських воєнних злочинів в Україні, після завершення слідства справа буде направлена на розгляд МКС. Як відомо, МКС розглядає справи лише стосовно високопоставлених воєнних злочинців і лише за їх присутності на лаві підсудних.