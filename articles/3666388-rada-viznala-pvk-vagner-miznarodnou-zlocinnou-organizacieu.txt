Верховна Рада України визнала приватну військову компанію "Вагнер" міжнародною злочинною організацією.

Про це в Телеграмі повідомив народний депутат із парламентської фракції "Голос" Ярослав Железняк, передає Укрінформ.
Він уточнив, що за відповідну постанову №8397 проголосували 333 народні депутати.
Відповідно до тексту документа, український парламент визнає приватну військову компанію "Вагнер" міжнародною злочинною організацією.
ВР закликає уряди та парламентів країн світу до аналогічних дій, зважаючи на характер діяльності ПВК "Вагнер" в Україні, ЦАР, Малі, Лівії та Сирії.
Український парламент також рекомендує Офісу Генерального прокурора, Службі безпеки України, Міністерству внутрішніх справ України активізувати досудове розслідування кримінальних правопорушень щодо осіб, зокрема ПВК "Вагнер", підозрюваних у їх вчиненні на території України, з метою його якісного і оперативного здійснення та передачі відповідних матеріалів в установленому законом порядку до суду.
Водночас Верховна Рада України 336 голосами підтримала постанову №3735, згідно з якою звернулася до Організації Об’єднаних Націй, Європейського Парламенту, Парламентської Асамблеї Ради Європи, Парламентської Асамблеї ОБСЄ, Парламентської Асамблеї НАТО, Парламентської Асамблеї ОЧЕС, урядів і парламентів держав світу із закликом визнати російські приватні військові компаній терористичними організаціями.
Як повідомлялось, наприкінці січня Державний департамент і Міністерство фінансів США оголосили російську ПВК «Вагнер» транснаціональною злочинною організацією, що передбачає запровадження додаткових санкцій.
Крім того, нижня палата парламенту Канади одностайно підтримала постанову про направлення уряду пропозиції стосовно офіційного визнання ПВК “Вагнер” терористичною організацією.
Також Міністерство внутрішніх справ Великої Британії розробляє детальні плани щодо заборони так званої "Групи Вагнера" як терористичної організації.