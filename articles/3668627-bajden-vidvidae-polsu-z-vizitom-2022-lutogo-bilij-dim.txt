Президент США Джо Байден 20-22 лютого відвідає Польщу з візитом, під час якого підтвердить відданість Сполучених Штатів та інших країн щодо підтримки України, яка майже рік протистоїть повномасштабній російській агресії.

Про це йдеться в офіційному повідомленні Білого дому, оприлюдненому у п’ятницю, передає Укрінформ.
«Президент Джозеф Байден-молодший відвідає Польщу з 20 по 22 лютого. Він зустрінеться з президентом Польщі Анджеєм Дудою, щоб обговорити двосторонню співпрацю, а також наші спільні зусилля щодо підтримки України та зміцнення стримування в рамках НАТО»,- зазначається в повідомленні.
Зазначається також, що Байден зустрінеться з лідерами Бухарестської дев’ятки – групи країн на східному фланзі НАТО, «щоби підтвердити непохитну підтримку Сполученими Штатами безпеки Альянсу».
Крім того, президент США виступить із промовою до річниці жорстокого та неспровокованого вторгнення рф в Україну. Він, зокрема, підкреслить, що Сполучені Штати продовжуватимуть підтримувати народ України стільки, скільки буде потрібно, підкреслили в Білому домі.
Як повідомляв Укрінформ, минулого тижня в канцелярії президента Польщі повідомили, що президент США Джо Байден може відвідати державу найближчим часом.

У січні американські ЗМІ написали, що в Білому домі розглядають можливість візиту президента до Європи, який може бути приурочений до річниці повномасштабного вторгнення рф в Україну.
Фото: Daniel William McKnight