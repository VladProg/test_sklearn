російська федерація атакує Україну не лише через територію, природні ресурси чи політичні амбіції, а й через те, що культура стала мішенню, бо саме культурна ідентичність українців стала перепоною до реанімації радянського союзу.

Про це сказав генеральний директор Музею Майдану, співзасновник Штабу порятунку спадщини (HERI) Ігор Пошивайло на брифінгу за підсумками Міжнародного форуму з безпеки культурної спадщини «Війна в Україні: битва за культуру» в Медіацентрі Україна - Укрінформ.
«Сьогодні завершився форум, який ми назвали Форум з безпеки культурної спадщини, назва «Війна в Україні: битва за культуру». Справді, битва за культуру чому - бо з початку такої масштабної агресії російської федерації проти України, Україна зазнала катастрофічних втрат у сфері культурної спадщини. І тут мова не лише про зруйновані російськими ракетами авіабомбами, обстрілами, нерухомі пам’ятки, будівлі історичні, йдеться про втрачені музейні колекції, які були брутально викрадені російськими окупантами, зокрема, під час окупації в місті Херсон, Маріуполь, Мелітополі, багатьох інших містечках і містах, селах України. З іншого боку, ми теж говоримо, що великі втрати і в людському ресурсі, адже чимало представників культурної сфери булі переміщені всередині країни, за межі країни, і це колосальні втрати справді на культурному фронті», - зазначив Пошивайло.
За його словами, зважаючи на ці обставини, виникла потреба зустрітися на такому майданчику, «який би об’єднав зусилля не лише представників українського культурного фронту, а також світової спільноти, яка дуже активно почала допомагати українцям боронити, зокрема, свою культурну ідентичність та історичну пам’ять».
«І ми бачимо, що утворилася така своєрідна культурницька коаліція світова, коли з перших днів війни по суті всім моїм колегам, які комунікували чи мали певні зв’язки з закордоном, були дзвінки, коли запитували колеги, представники іноземних інституцій, організацій, культурних установ, або просто фізичні особи, які були причетні до сфери культури, запитували - чим вам допомогти, як допомогти вам захистити культурну спадщину? І вже тоді було цілком зрозуміло, що російська федерація, режим путіна атакує Україну не лише через нашу територію, природні ресурси, не лише через політичні амбіції, а ще й через те, що культура стлаопинилася якраз мішенню, бо саме культурна ідентичність українців ставала очевидно на перепоні до відновлення, реанімації радянського союзу. І всі ті процеси, які започаткувала Україна після українських майданів, - декомунізація, деколонізація, а вже сьогодні - дерусифікація, вони, звичайно, становили екзистенційну загрозу режиму путіна», - наголосив генеральний директор Музею Майдану.
Він підкреслив, що Міжнародний форум з безпеки культурної спадщини «Війна в Україні: битва за культуру» «якраз і запропонував відкрити демократичний, здебільшого - неформальний майданчик для представників як недержавного сектору, так і для урядових структур для того, щоб ми звірили годинники, побачили, в якій точці ми знаходимося сьогодні».
Водночас Пошивайло зауважив, що у 2022 році культурна сфера «шокована брутальною атакою, оговтувалася».
«Якщо раніше ми говорили про десятилітні проблеми, то війна, з одного боку, зробила унікальну можливість - ми можемо зробити все сьогодні, враховуючи зовсім інші реалії: реалії внутрішні, й реалії зовнішні. Увесь світ сьогодні готовий допомагати нам. Тому треба всі ті проблеми, які накопичувалися десятиліттями, треба вирішити, змінювати інфраструктуру, створити стратегію, започаткувати національну систему швидкого реагування на надзвичайні ситуації в системі, створити ті самі підрозділи військово-цивільної співпраці. І тут насправді велике поле, і я думаю, що 2023 рік повинен стати отаким моментом великого рішучого кроку вперед», - підкреслив Пошивайло.
8-9 лютого 2023 року проходив Міжнародний форум з безпеки культурної спадщини «Війна в Україні: битва за культуру». На захід, організований Штабом порятунку спадщини, Музеєм Майдану та партнерами, зареєструвалися майже дві сотні учасників з України та з-за кордону.