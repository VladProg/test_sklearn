До одного з найкращих правових і податкових просторів Європи Дія.City вже приєдналися 354 компанії.

Як передає Укрінформ, про це віцепрем'єр-міністр - міністр цифрової трансформації Михайло Федоров повідомив у Телеграмі.
“Серед нових резидентів — military-tech проєкти та продуктові стартапи”, - зазначив Федоров.
Зокрема за його словами, до Дія.City приєдналися “українська технологічна компанія Strata 22, яка разом із ЗСУ створює мультимедійні системи для безпечної та ефективної бойової підготовки за стандартами НАТО” та “науково-виробниче підприємство оборонно-промислового комплексу України “Радіонікс”, що займається розробкою і ремонтом радіолокаційних систем та оптико-електронного обладнання”.
Крім цього, резидентами Дія.City стали компанія AIBODY із Великої Британії, яка запустила перший у світі цифровий людський організм, міжнародна платформа пошуку нерухомості на вторинному ринку Flatfy та кіберспортивний багатофункціональний майданчик Starladder”, - додав міністр.
Федоров закликав ставати “резидентами Дія.City, щоб використовувати всі можливості спеціального простору для розвитку та масштабування”.
Як повідомляв Укрінформ, з 8 лютого в Україні працює спеціальний правовий режим Дія.City, розроблений для розвитку IT-галузі. Резиденти Дія.City за період із лютого по квітень цього року сплатили до державного бюджету 1,3 млрд грн.