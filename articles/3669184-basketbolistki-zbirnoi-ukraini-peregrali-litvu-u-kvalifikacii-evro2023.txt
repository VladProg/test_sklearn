Жіноча баскетбольна збірна України завершила виступ у відбірковому турнірі чемпіонату Європи.

У заключному матчі українки під керівництвом чорногорського фахівця Срджана Радуловича на Olimpiskais sporta centrs в Ризі (Латвія) здобули перемогу над національною командою Литви - 71:65 (21:12, 19:30, 23:8, 8:15) та зберегли шанси на вихід до фінального турніру.
Найрезультативнішою у складі «синьо-жовтих» стала Аліна Ягупова, в активі якої 21 очки, 9 підбирань та 5 результативних передач.
В іншому матчі групи В Фінляндія програла Франції - 46:82.
Підсумкове турнірне становище: Франція - 11 очок, Україна - 10, Литва - 9, Фінляндія - 6.
На Євробаскет-2023 вийдуть переможці 10-ти відбіркових груп та чотири найкращі команди, що посядуть у квартетах другі місця.
39-й жіночий чемпіонат Європи з баскетболу пройде 15-25 червня у Словенії та Ізраїлі.
Фото: fbu.ua.