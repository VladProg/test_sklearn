Міністерство культури та інформаційної політики на сьогодні верифікувало понад 550 пошкоджених об'єктів культурної спадщини.

Про це повідомила заступниця міністра культури та інформаційної політики Катерина Чуєва під час міжнародної науково-практичної конференції "Культурна спадщина в умовах війни: захист, збереження та реставрація", передає кореспондент Укрінформу.
"Цифри по зруйнованих об'єктах культурної спадщини, верифікованих на зараз, такі: понад 550 епізодів руйнувань або пошкоджень, 171 об’єкт зі статусом пам’ятки, 146 об’єктів цінної історичної забудови, 58 пам’ятників та творів мистецтва, а також 44 музеї", - сказала посадовець.
За словами Чуєвої, обласні адміністрації активно долучаються до збирання інформації про уражені об'єкти культурної інфраструктури, надаючи відомості як до МКІП, так і до Єдиного реєстру збитків, ініційованого Офісом Президента.
"Зараз ми маємо статистику від областей: близько 1000 пошкоджених культурних об’єктів й інституцій, частина з яких розташована у звичайних сучасних будівлях, як, наприклад, клубні заклади, мистецькі школи тощо", - повідомила заступниця міністра.
Вона зауважила, що ступінь руйнувань об'єктів потребує додаткового вивчення, наразі бракує інформації, зокрема, з тимчасово загарбаних територій.
Чуєва наголосила, що проводиться робота в напрямку реставрації та консервації зруйнованих пам’яток культури, зокрема й завдяки підтримці партнерів.
"Україна наразі має безпрецедентну підтримку світу. Ця комунікація постійна – вся ключова робота має свої результати тільки завдяки інтенсивній комунікації. Колеги з Польщі, Німеччини, а також з ЮНЕСКО з нами на зв’язку", - сказала вона.
Міжнародна науково-практична конференція "Культурна спадщина в умовах війни: захист, збереження та реставрація" проходить у Києві. Її учасники обговорюють питання захисту, збереження та реставрації об'єктів нерухомої культурної спадщини та культурних цінностей, що зазнали великої шкоди внаслідок повномасштабного вторгнення росії в Україну. Захід проходить під патронатом ЮНЕСКО та за сприяння Ради Європи.
Фото: EPA-EFE