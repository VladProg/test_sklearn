Українська пам’ятна монета номіналом 5 гривень "До 30-річчя незалежності України" перемогла у фіналі престижного міжнародного конкурсу "Монета року" від авторитетного нумізматичного видання World Coin New.

Як передає Укрінформ, про це повідомляє Національний банк України у Фейсбуці.
“За рішенням журі, до складу якого входило понад 100 експертів з усього світу, українська пам’ятна монета перемогла у фіналі цього конкурсу”, - йдеться у повідомленні.

Зазначається, що конкуренція була запеклою. До фіналу вийшли монети з України, Канади та Австрії. Проте за українську монету проголосувала більшість членів журі. Перемога здобута з удвічі більшою кількістю голосів за її найближчого конкурента. Уперше за історію конкурсу монета-переможниця мала такий великий відрив.

Перед цим українська пам’ятна монета "До 30-річчя незалежності України" (нейзильбер, номіналом 5 гривень) перемогла в номінації "Найхудожніша монета", адже вразила журі своїм дизайном. На її аверсі зображені лелеки, що летять над полем з вишивкою у стилі традиційних українських візерунків. На реверсі – вишита стрічка, яка нагадує ланцюжок ДНК та символізує код нації.
У НБУ, зокрема, висловили подяку автору ескізів художнику Олегу Шупляку та скульптору Володимиру Атаманчуку “за втілення ідеї, яка вразила світ та вкотре довела, наскільки багатою та самобутньою є культура України”.
Як повідомлялося, раніше українські пам’ятні монети увійшли до 10 найкращих монет світу та перемогли у двох номінаціях престижного міжнародного конкурсу "Монета року" від авторитетного нумізматичного видання World Coin New.