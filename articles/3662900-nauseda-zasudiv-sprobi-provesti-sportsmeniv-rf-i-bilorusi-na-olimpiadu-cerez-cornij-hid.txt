Президент Литви Гітанас Науседа у понеділок заявив, що обговорення МОК щодо участі спортсменів із країн-агресорів, росії і білорусі, у змаганнях є спробою "провести їх на міжнародну арену через чорний хід", що суперечить позиції Литви.

Як передає Укрінформ, про це повідомляє у вівторок Delfi.
«Я вважаю, що це є непослідовна позиція. Якщо ми весь час говорили, що одним із засобів впливу на поведінку росії та її суспільства є ізоляція росії в культурній, економічній, соціальній та політичній сферах, то, безсумнівно, такі дії чи спроби представників самих західних співтовариств – виводити російських чи білоруських спортсменів на міжнародну арену через чорний хід – суперечать нашим принципам, суперечать нашому бажанню зупинити цю війну», - сказав глава Литви.

На його думку, «демократичний світ має дуже серйозно замислитись над тим, чи має сенс брати участь в Олімпіаді, маючи на увазі такі зусилля».

Минулого тижня МОК заявив, що «жодному спортсмену не можна забороняти брати участь у змаганнях лише через його паспорт». МОК пояснює, що російські та білоруські спортсмени на найбільших змаганнях не будуть представляти свою країну чи будь-яку іншу організацію у своїй країні, проте могли б брати участь у літніх Олімпійських іграх у Парижі 2024 року під нейтральним прапором.

Через це рішення МОК Україна заявила про намір бойкотувати Олімпійські ігри у Парижі.
У понеділок спікер Сейму Вікторія Чміліте-Нільсен повідомила, що ініціює резолюцію парламенту, яка закріпить позицію Литви щодо участі росії і білорусі у літніх Олімпійських іграх у Парижі, що відбудуться 2024 року. Крім резолюції парламенту, Литва має намір ініціювати спільне звернення до МОК.