Стартувала програма Культурного центру Німеччини та "Креативної Європи", спрямована на фінансування подорожей для митців, які прагнуть реалізувати міжнародний проєкт закордоном.

Про це повідомляє пресслужба Міністерства культури та інформаційної політики в Телеграмі, передає Укрінформ.
"Culture Moves Europe — це програма мобільності, котра фінансує подорожі митців та працівників культури, зокрема перекладачів, з метою реалізації міжнародного проєкту. Професійний захід, який відвідає учасник програми, обирає він сам", - йдеться в повідомленні.
Відомство зазначає, що заявку можна подати до 31 травня 2023 року на поїздку, тривалістю від 7 до 60 днів. Згідно з дописом, розмір стипендії становить до 4 500 євро на житло, харчування тощо, а також 350 євро на квитки та 80 євро на покриття візових витрат.
Креативна Європа – це програма Європейського Союзу у сфері культурних, креативних та аудіовізуальних індустрій, яка розпочалася у 2014 році. На сьогодні вона охоплює 41 країну, Україна приєдналася до неї 1 січня 2016 року. Програма спрямована на три основних сектори – культурний, креативний та аудіовізуальний. Загальний бюджет – €1,46 мільярда.
Goethe-Institut - це культурний центр Федеративної Республіки Німеччина, що діє в усьому світі. Він підтримує вивчення німецької мови закордоном і здійснює міжнародну співпрацю у сфері культури.