Київський академічний театр на Печерську представить 22 та 23 грудня прем’єру музично-поетичної вистави «Дар роду» за творами Анастасії Матешко.

Про це Укрінформу розповіли в театрі.
«Від лютого під час переїздів я спостерігала за багатьма нашими жінками з їхніми страхами і поневіряннями, поворотами долі. В текстах багато реальних деталей, на які спиралося натхнення», - зазначила авторка твору Анастасія Матешко.

Вона додала, що писала оригінальну п'єсу для цієї вистави речитативом. Вірші, які були написані Матешко раніше і паралельно під час роботи над п‘єсою, відбирала режисерка Ольга Ларіна і «вплітала» в тканину оповіді, перекладені на рух, на мову тіла.

Героїні вистави — шість молодих українок. У фокусі уваги їхні життя, цінності, переживання втрати, болю, переосмислення цінностей, віднайдення сили, віри, любові, радості, пізнання свободи та повернення додому.

«Дар Роду особливо гостро відчувається у внутрішній еміграції і слугує певним етичним камертоном, маяком аби не заблукати у життєвий шторм, не збитися з курсу, не потонути у відчаї. Пам’ять про те, що пережили наші предки, їхнє волелюбство і стійкість мають надихати і нас зараз. Є архетипічні символи, вони присутні у народній творчості і оживають у кризових ситуаціях», - сказала Матешко.
У виставі «Дух роду» грають акторки: Ольга Ларіна, Варвара Глуховська, Вікторія Щегель, Анна Троцько, Кароліна Мруга, Олександра Дика.
Як повідомляв Укрінформ, у четвер, 15 грудня, в Київському академічному драматичному театрі на Подолі відбудеться прем’єра вистави «Цар Едіп» українського режисера Давида Петросяна.