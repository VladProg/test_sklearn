Міністерство економіки України і Генеральний директорат Єврокомісії з торгівлі (DG Trade) узгодили оновлений Пріоритетний план заходів з посилення імплементації Угоди про вільну торгівлю.

Як передає Укрінформ, про це повідомляє пресслужба Мінекономіки за підсумками спільного засідання уряду України та Європейської комісії.
«Щоб збільшити ефективність торгівлі, Міністерство економіки і DG Trade узгодили оновлений Пріоритетний план заходів з посилення імплементації Угоди про вільну торгівлю. Основний акцент цього плану – інтеграція України у внутрішній ринок ЄС. План передбачає 29 заходів, які дозволяють завершити існуючі проєкти, такі як АСАА (Доступ українських товарів до ринку ЄС - ред.), та розпочати роботу над інтеграцією до внутрішнього ринку в усіх придатних для цього сферах, зокрема оновити потрібні додатки до угоди, провести моніторинг відповідності законодавства та схвалити рішення про відкриття ринків. Повторюся, наша мета – інтегруватися у внутрішній ринок ЄС, не чекаючи вступу до ЄС», - заявила перший віцепрем’єр-міністр - міністр економіки України Юлія Свириденко.
Вона нагадала, що ЄС є головним торговельним партнером України на сьогодні. Це сталося завдяки рішенню ЄС про застосування автономних торгових заходів у вигляді скасування всіх мит, угоді про автомобільні перевезення, ефективній реалізації логістичних шляхів солідарності. Для України важливо до кінця 2024 року зберегти безмитне ввезення наших товарів до Євросоюзу.
У міністерстві зазначають, що уряд буде наполягати на доцільності продовження автономних торгових заходів Євросоюзу, а також дії угоди по автомобільних дозволах. Це потрібно як для підтримки економіки України, так і для підготовки до економічної інтеграції України та ЄС.
Як повідомлялося, сьогодні в Києві відбулася зустріч членів колегії Європейської комісії на чолі з президенткою цієї євроінституції Урсулою фон дер Ляєн з урядом України. Темами для обговорення стали підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі. Третього лютого в Україні відбудеться 24-йй саміт ЄС - Україна.
Фото: Мінекономіки