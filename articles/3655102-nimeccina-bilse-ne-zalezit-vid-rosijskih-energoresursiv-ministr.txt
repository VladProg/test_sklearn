Німеччина подолала свою критичну залежність від імпортованих російських енергоресурсів.

Як повідомляє кореспондент Укрінформу, про це заявив міністр фінансів Німеччини Крістіан Лінднер, пише ВВС.
“Звісно, Німеччина досі залежить від імпорту енергії, але тепер - не від російського, а від поставок з глобального ринку”, - сказав Лінднер.
За його словами, з часу початку повномасштабного російського вторгнення до України, Німеччині вдалося повністю диверсифікувати свій енергетичний ринок.
Лінднер звернув увагу, що Німеччина спромоглася збудувати новий термінал із прийому скрапленого газу за рекордні вісім місяців.
“Ми зрозуміли, що мусимо розвивати власну конкурентоздатність після ери канцлера Меркель. Та ера зосереджувалася на силі минулого, а зараз ми розвиваємо силу майбутнього”, - підсумував міністр.
Як відомо, раніше Німеччина імпортувала з росії близько половини свого газу та понад третину нафти, однак у серпні рф припинила постачати Німеччині газ, а з початку цього року Берлін повністю відмовився від імпорту російської нафти.
Шукаючи альтернативні джерела енергії, країна відновила роботу вугільних електростанцій, відклала плани із закриття своїх трьох АЕС та збільшила обсяги газосховищ, у які закачується норвезький та американський газ.