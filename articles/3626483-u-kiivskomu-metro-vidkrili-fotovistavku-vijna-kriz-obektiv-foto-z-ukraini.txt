У Києві на станції метро “Золоті ворота” представили виставку “Війна крізь об’єктив: фото з України”. В експозиції гармонічно поєдналися світлини з війни в Україні разом із знімками з конфліктів у Боснії та Герцеговині і Сирії.

Про це повідомляє кореспондент Укрінформу.
Виставка присвячена героїчному українському народу та усім людям доброї волі, які допомагають Україні в її боротьбі.
Куратор проєкту Євген Лопушинський розповів, що концепція проєкту носить символічну назву “Стіна”.
“Україна це ніби та стіна між цивілізованим гуманним світом і злом і ненавистю. І ця стіна міцніше, ніж розраховував ворог, наші союзники, навіть ніж усвідомлювали ми самі. Тут дуже гармонійно переплелися сум і радість, зневіра і надія”, - сказав куратор.
В експозиції представлені 50 робіт українських та іноземних фотожурналістів і фотожурналісток, зроблених у різних містах України після нападу росії 24 лютого 2022 року.
Вперше фото з російсько-української війни органічно доповнили світлини, зроблені під час збройних конфліктів у Боснії та Герцеговині, а також у Сирії. Представлені знімки демонструють спільний трагізм долі різних народів, які пережили військове протистояння.
Виставку фінансово підтримав регіональний офіс Фонду імені Фрідріха Еберта “Діалог Східна Європа”.






Фотовиставка «Війна крізь об’єктив: фото з України» / Фото: Генадій Мінченко































“Це дуже важливо донести і показати. Краще один раз побачити, бажано на фото, аніж на власні очі. У світі ця війна сприймається зовсім по-іншому. Дехто це досі дивиться як фільм, на жаль. І фотожурналістам дійсно вдалося передати емоції, зафіксувати їх”, - зауважила проєктна координаторка фонду Ольга Васильцова.
Організували виставку медійники України та Німеччини. Підтримала її і влада Києва. На відкриття виставки завітала заступниця голови КМДА Марина Хонда.
“Ми зараз з вами у відносному спокої. Можемо говорити лише про те, що у нас недостатньо світла або тепла. Але коли бачиш ці знімки, розумієш, що люди десь на сході або півдні вже більше 9 місяців переживають ті жахіття. Війна — це те, з чим нам потрібно навчитися жити, сприйняти як досвід. Такі фотовиставки мають їздити по всім містам Європи. Бо дуже важко зрозуміти, що таке війна, коли ні ти, ні твої діти ніколи її не переживали”, - наголосила Хонда.
На станції “Золоті ворота” виставка пробуде місяць. Потім експозиція поїде до інших українських міст. Також планується показати виставку за кордоном.
Як повідомлялося, у Києві пройшла презентація виставки сучасної української карикатури "100 поглядів на війну".