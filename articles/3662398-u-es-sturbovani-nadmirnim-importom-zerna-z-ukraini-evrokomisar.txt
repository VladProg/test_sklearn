«Коридори солідарності», що були створені ЄС на кордонах з Україною, дозволили розблокувати сільськогосподарський експорт з України на зовнішні ринки, проте створили проблеми для місцевих фермерів, особливо у прикордонних країнах, які почали відчувати труднощі зі збутом власної продукції.

Це спонукає Єврокомісію шукати шлях для захисту європейських виробників, заявив Єврокомісар із сільського господарства Януш Войцеховський під час пресконференції за підсумками ради міністрів ЄС з питань сільського господарства та рибальства, повідомляє кореспондент Укрінформу.
«Найбільш чутливою темою було питання щодо імпорту з України. Ми поглянули на ринкову ситуацію та порушили важливі теми, що відображають ситуацію на ринках, особливо в країнах, що межують з Україною. Ініціатива щодо «коридорів солідарності» була дуже успішною. На початку російської агресії імпорт з України був майже повністю заблокований, і становив не більше 200 000 тонн (сільськогосподарських) товарів на місяць. Зараз ми маємо значне підвищення імпорту в ЄС з України у порівнянні між 2021-2022 роком», - зауважив Єврокомісар.
Як приклад він навів конкретні цифри. Скажімо, імпорт зерна з України в ЄС у 2021 році складав 287 тисяч тонн, у 2022 році цей показник зріс до 2 млн 849 тисяч тонн. По кукурудзі – до війни з України до ЄС надходило 7 мільйонів 309 тисяч тонн, у 2022 році цей обсяг зріс до 12 мільйонів 012 тисяч тонн. Те ж стосується рапсу та соняшнику. Наприклад, до війни ЄС імпортував 25 тисяч тонн соняшникового насіння, а у 2022 році показник такого імпорту зріс до 1 мільйона 855 тисяч тонн.
За словами Єврокомісара, це створило певні проблеми у прикордонних країнах. Наприклад, імпорт українського соняшника в Болгарію збільшився з близько 3 тисяч тонн у 2021 році до 892 тисяч у 2022 році. Величезний обсяг зростання українського експорту пшениці, рапсу, кукурудзи та інших культур спостерігається в таких країнах як Румунія, Угорщина, Болгарія, Польща, Словаччина.
«Це не є проблемою для усього Європейського Союзу. Десь ми бачимо зростання імпорту, в інших місцях – його зменшення. Але це є регіональною проблемою, проблемою для прикордонних країн. З одного боку, це успіх «коридорів солідарності». З іншого, - нам потрібно розв'язувати проблеми місцевих фермерів, які зараз постають перед труднощами у реалізації власної продукції», - зауважив Войцеховський.
Він підкреслив, - країни ЄС зберігають непохитну солідарність з Україною. Під час обговорення жодна з країн-членів не висувала ініціатив щодо скорочення або створення якихось бар’єрів для українського сільськогосподарського експорту. Водночас, країни ЄС почали шукати шлях, як підтримати європейських фермерів в у цій надзвичайній ситуації.
«Можливим інструментом є використання кризового резерву ЄС для підтримки фермерів. Не всі країни-члени підтримали таку пропозицію, але більшість з них не були проти такої пропозиції. Це саме та причина, з якої ми дуже серйозно зважимо на можливість використання кризового резерву для фермерів, які мають проблеми. Ми проаналізуємо цю ситуацію, і я подам цю пропозицію на розгляд Колегії Європейської Комісії», - наголосив Єврокомісар.
Відповідаючи на уточнююче запитання журналістів, він наголосив, що під час обговорення не йшлося проти введення квот, тарифів або інших обмежень проти сільськогосподарського експорту з України. Навпаки, міністри обговорювали можливості для підвищення спроможності «коридорів солідарності» та інших шляхів надання практичної допомоги для України.
Як вже повідомляв Укрінформ, після початку військової агресії проти України російська федерація заблокувала Чорноморські порти України. Внаслідок блокування морських транспортних шляхів та зупинки сільськогосподарського експорту з України різко зросли глобальні ціни на продовольство, а низка найбільш вразливих країн світу в Африці, в Азії та в Латинській Америці постали перед загрозою голоду. Для розв'язання цієї проблеми ЄС заснував «коридори солідарності» для вивезення українських товарів на світові ринки суходолом, через кордони ЄС.
З використанням таких «коридорів солідарності» залізничним та автомобільним транспортом, а також через внутрішні водні шляхи, були перевезені десятки мільйонів тонн сільськогосподарської та іншої продукції з України, що зняло гостроту глобальної продовольчої кризи та дозволило Україні отримати грошові надходження, критично важливі в умовах війни проти російського агресора.