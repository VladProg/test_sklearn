Служба безпеки України викрила колишнього голову Пологівської районної ради Запорізької області, який входив до забороненої партії "Опозиційна платформа – За життя", у "передачі" загарбникам українських заводів харчової та хімічної промисловості.

Як передає Укрінформ, про це повідомляє СБУ.
За даними правоохоронців, після захоплення російськими військами частини Запорізької області зловмисник одним із перших підтримав загарбників, за що був призначений ними очільником місцевої псевдоадміністрації й отримав дозвіл на формування "штату".
На своїй псевдопосаді фігурант виконував вказівки кремля щодо перелаштування роботи українських підприємств на користь російської федерації. Так, насамперед ворога цікавили великі об’єкти хімічної та харчової індустрії. Саме їх потужності москва планувала використовувати для забезпечення потреб воєнно-промислового комплексу та військових угруповань рф.
Встановлено, що для здійснення поставленої загарбниками мети колаборант провів "інвентаризацію" місцевого бізнесу й зобов’язав підприємців "перереєструватися" у створеній ворогом "военно-гражданской администрации".
Також зловмисник змушував менеджмент українських компаній сплачувати "податки" до бюджету рф і постачати країні-агресору готову продукцію. У разі незгоди він погрожував переслідуванням з боку російських каральних органів та фізичною розправою.
Для координування роботи колаборанта за ним був закріплений російський куратор – заступник губернатора Пензенської області. За даними СБУ, саме з ним ворожий поплічник погоджував питання "передачі" агресору українських підприємств, а також організації та проведення в захопленому районі псевдореферендуму.
Крім того, колаборант брав активну участь у пропагандистських проєктах кремля та зйомках псевдодокументальних фільмів одного з ідеологів "рашизму" івана охлобистіна.
На підставі зібраних доказів зловмиснику оголошена підозра за ч. 5 ст. 111-1 (колабораційна діяльність) Кримінального кодексу України.
Станом на цей час фігурант намагається переховуватися від правосуддя на тимчасово захопленій території України. СБУ встановила місце його перебування та проводить заходи для притягнення до відповідальності.
Як повідомляв Укрінформ, у Херсонській області правоохоронці викрили сімох колаборантів, які брали участь у псевдореферендумі та працювали під керівництвом загарбників у незаконно створених "держустановах".