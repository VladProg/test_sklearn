Естонський клуб посів останнє місце на товариському турнірі.

«Верес» переміг естонську «Левадію» у третьому турі товариського турніру Winter Cup-2023, передає Укрінформ.

У середині першого тайму Михайло Шестаков вивів «Верес» вперед. «Левадія» швидко відігралася зусиллями Феліпе Фелісіо, який реалізував пенальті.
На 38-й хвилині Валерій Кучеров повернув перевагу українській команді. Півзахисник був точний із одинадцятиметрової позначки. Після перерви Віталій Дахновський забив третій м’яч «Вереса» у матчі. «Левадія» відігратися не змогла.
Естонська команда догравала зустріч у меншості – пряму червону картку отримав Тіль Мавретич.
«Верес» здобув першу перемогу на Winter Cup-2023. Раніше команда Юрія Вірта в серії післяматчевих пенальті поступилася «Поліссю» (3:3, 3:4) та «Ворсклі» (0:0, 4:5).
«Левадія» ж зазнала третьої поразки на турнірі і посіла останнє місце. Раніше естонська команда програла «Ворсклі» (2:3) та «Поліссю» (0:0, 4:5).

Як повідомляв Укрінформ, завтра, 18 лютого, Winter Cup-2023 завершиться матчем «Полісся» – «Ворскла». Початок – о 18:30 за київським часом.
Фото: nkveres.com