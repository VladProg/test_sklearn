Міністр внутрішніх справ Польщі Маріуш Камінський повідомив, що заступник голови ДСНС України Дмитро Бондар відсторонений від посади через подарований начальнику польської поліції Ярославу Шимчику гранатомет, який вибухнув у Варшаві, спричинивши травми двом особам.

Про це глава МВС РП написав у Твіттері, передає Укрінформ.
“Я отримав інформацію, що відповідальний за передачу подарунка начальнику польської поліції Ярославу Шимчику заступник голови ДСНС генерала Дмитро Бондар відсторонений від посади. За цією справою в Україні також відкрито кримінальне провадження”, - зазначив Камінський.
Укрінформ звернувся до ДСНС України з проханням прокоментувати цю інформацію.
Напередодні глава МВС Польщі заявив, що для з’ясування ситуації з вибухом подарованого гранатомета у кабінеті глави польської поліції до Польщі має намір приїхати міністр внутрішніх справ України Денис Монастирський, українська та польська сторони узгоджують термін візиту.
Водночас Камінський наголосив, що виключає відставку головного коменданта поліції Польщі.
Своєю чергою прем'єр-міністр Польщі Матеуш Моравецький у понеділок повідомив, що ситуація з вибухом гранатомета детально аналізується, а після цього прийматимуться відповідні рішення.
Як повідомлялося, 14 грудня, в головному управлінні поліції Польщі стався вибух, внаслідок якого постраждали дві особи, зокрема головний комендант польської поліції Ярослав Шимчик та цивільний працівник поліції.
Шимчик в інтерв’ю виданню Rzeczpospolita розповів, що у Києві йому подарували два протитанкові гранатомети (ймовірно RGW-90), які, за словами української сторони, були використані. Перший подарунок був від голови Національної поліції Ігоря Клименка – використаний протитанковий гранатомет, перероблений на динамік. Другий подарунок – також тубус гранатомета - був отриманий під час екскурсії кімнатою, де зібрані знешкоджені фахівцями ДСНС предмети, яку провів заступник голови ДСНС Дмитро Бондар. Польського генерала запевнили, що гранатомет використаний і безпечний, і його можна перевозити через кордон без будь-яких документів. Коли очільник польської поліції у своєму кабінеті вирішив перекласти подарунки і поставив один із гранатометів вертикально на підлогу, за мить пролунав вибух.
На запитання польських журналістів, чи він має намір подати у відставку, Шимчик сказав, що не бачить для цього підстав. Водночас він зазначив, що остаточне рішення з цього приводу прийматиме прем’єр-міністр.
У ДСНС України заявили, що Шимчику під час візиту було передано символічний подарунок, який пов’язаний із опором українського народу росії, і жодного умислу завдати йому шкоди не було і не могло бути. У службі висловили упевненість, що після вивчення обставин і причин інциденту "будуть зроблені належні безпекові висновки з цієї ситуації". У службі також висловили сподівання, що інцидент не вплине на співпрацю між країнами.
Фото: РАР