Форвард національної збірної України з баскетболу Богдан Близнюк прокоментував заключні майбутні ігри кваліфікації на чемпіонат світу-2023 проти Італії та Нідерландів.

Гравець зазначив, що наша команда прагнутиме перемогти в обох зустрічах, передає Укрінформ.
«Грати на виїзді буде важко, але на Євробаскеті ми показали, що можемо грати проти італійців. Можна сказати, що і в них, і в нас, тоді були найсильніші команди. Але імена на майданчику нічого не вирішують, і ми в першу чергу думаємо про наш баскетбол. Ми добре потренувалися, і відчуваю, що команда у добрій формі. Готові виграти обидва матчі, але найголовніше - перший поєдинок», - сказав форвард.
Перед заключними поєдинками Україна має у группі перевагу над Грузією та Ісландією в особистих зустрічах, але програє конкурентам за кількістю здобутих перемог. Таким чином, в останньому міжнародному вікні українцям потрібно виграти обидва поєдинки і чекати на те, що Ісландія та Грузія програють хоча б по одному матчу.
Як повідомляв Укрінформ, 23 лютого баскетболісти збірної України на виїзді зіграють проти Італії, а 26 лютого в Ризі прийматимуть Нідерланди.
Фото: fbu.ua.