Китайські дослідники розгорнули на морському дні науково-експериментальну станцію, яка дасть можливість проводити наукові дослідження in situ у глибоководних районах протягом тривалого часу без екіпажу.

Про це повідомила Академія наук Китаю (АНК), передає Укрінформ із посиланням на Сіньхуа.
Дослідники встановили станцію під час своєї експедиції на дно моря, в яку вони вирушили на кораблі "Таньсо-2" ("Discovery-2") з батискафом "Шеньхай Юнші" ("Deep Sea Warrior") на борту. Нещодавно судно повернулося до міста Санья провінції Хайнань (Південний Китай), повідомили в АНК.
Як повідомляється, встановлена ​​in situ науково-експериментальна станція - це нова глибоководна система, запропонована Китаєм останніми роками, де як ядро ​​використовується глибоководна базова станція. Система може перевозити різноманітні безпілотні батискафи та отримувати доступ до хімічних/біологічних лабораторій та інших платформ для проведення серії in situ експериментів та досліджень.
Традиційно зразки, які отримують з морського дна під час досліджень, тестують у наземних лабораторіях. Проведення наукових експериментів in situ у глибоководних районах дасть змогу уникнути пошкоджень чи втрати зразків внаслідок зміни довкілля, сказав Чень Цзюнь, дослідник з Інституту глибоководних наук та інженерії при АНК.
Як повідомили в АНК, станція автономно працюватиме на морському дні і зможе здійснювати моніторинг та управління власним станом. Всі дані регулярно передаватимуться назад до берегового центру управління через глибоководний планер, при цьому дослідники зможуть дистанційно керувати науково-експериментальною станцією.
Енергосистема станції здатна накопичувати 1 тис. кіловат-годин електроенергії, що дає змогу підтримувати безперервну роботу станції на морському дні протягом більш як пів року.
Під час місії, яка недавно завершилася, за допомогою батискафа "Шеньхай Юнші" з екіпажем на борту було встановлено підводний зв'язок між базовою станцією та встановленою лабораторією, а також проведено ряд тестів, таких як перевірка бездротового зв'язку та перемикання режимів роботи станції.
У наступних місіях станція буде підключатися до більш інтелектуальних експериментів, які здійснюються без екіпажу, а також систем виявлення та передачі інформації.