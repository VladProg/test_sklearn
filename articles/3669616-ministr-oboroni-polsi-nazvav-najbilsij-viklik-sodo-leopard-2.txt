Найбільшою проблемою в експлуатації танків Leopard 2, які отримає Україна в межах створення міжнародної танкової коаліції, є отримання запчастин для цих танків.

Про це під час спільного брифінгу для ЗМІ на танковому полігоні у Свєнтошуві (південний захід Польщі), з Президентом РП Анджеєм Дудою заявив міністр національної оборони РП Маріуш Блащак, передає кореспондент Укрінформу.

"Зараз для нас найбільшим викликом є запчастини до цих танків. Це завдання, яке ми ставимо перед німецьким оборонним комплексом, про що я буду завтра говорити з моїм німецьким колегою", - сказав Блащак.
Він зазначив, що Польща створює коаліцію танків Leopard 2A4, а Німеччина - Leopard 2A6; у межах формування коаліції Канада вже передала танки Leopard 2 А4, на яких канадські інструктори навчають українських танкістів.
За словами Блащака, незабаром Норвегія надішле до Польщі танки, а норвезькі інструктори вже перебувають у Польщі. Він додав, що тривають також переговори про передачу танків з іспанською стороною.
За словами міністра, під час зустрічі у вівторок у Брюсселі контактної групи щодо військової допомоги Україні (Ukraine Defense Contact Group) вестиметься розмова про надання Україні танків Leopard 2.
Блащак поінформував, що Польща не чекає на створення коаліції, а вже розпочала навчання українських танкістів.
Він підкреслив, що танки Leopard 2 мають безумовну перевагу над танками російського зразка.
"Ми маємо зупинити розвиток російської імперії. Українці хоробро захищають свою країну, а також увесь вільний світ",- сказав міністр національної оборони РП.
Він наголосив, що завданням Польщі є допомога Україні.
Як повідомляв Укрінформ, на танковому полігоні у Свєнтошові нині навчаються 105 українських танкістів.
Польща планує передати Україні роту танків, Leopard 2 (14 одиниць.).