Українські організації, пов'язані з культурним та медіасекторами, можуть взяти участь у конкурсах від програми “Креативна Європа”.

Про це сказав завідувач національного бюро програми ЄС "Креативна Європа" в Україні Ярослав Дяків під час презентації грантового сезону на 2023 рік від Українського культурного фонду у межах VI міжнародного форуму "Креативна Україна", передає кореспондент Укрінформу.
"Усі конкурси можна знайти на порталі Єврокомісії. Аби взяти участь, організація має зареєструватися на порталі. За умовами, юридична організація або ФОП мають бути зареєстровані понад 2 роки, а також необхідна реєстрація як країни-учасниці "Креативної Європи". Фізичні особи подаватися на ці конкурси не можуть, за винятком каскадних грантів та програм мобільності", - уточнив він.
За його Дякова, наразі для українських інституцій доступні 4 конкурси у підпрограмі "Культура". Зокрема, Culture Moves Europe від Гете-Інституту.
"Це одна із найбільших програм, бо її бюджет становить 21 млн євро. Вона дійсна до 2025 року, і за цей час попередньо планується підтримати 7000 митців. Дедлайн подачі заявок - 31 травня 2023 року", - сказав фахівець.
Друга програма Music Moves Europe призначена, за словами Дякова, для представників музичного сектору і спрямована на підвищення конкурентоспроможності та урізноманітнення цієї галузі. У межах ініціатив передбачається співпраця концертних майданчиків, експорт музики та стрімінг. Заявку можна подати до 12 січня 2023 року.
На третю програму "Українські проєкти співпраці" заявки прийматимуться до 23 лютого наступного року, а на "Поширення європейських художніх робіт" - до 21 лютого.
Заразом у галузі медіа відкриті програми за напрямком "Розвиток авдиторії та кіноосвіта", дедлайн подачі на яку сягає 30 березня, а також "Європейські кінофестивалі" - дедлайн 9 березня 2023 року.
"Програма “Розвиток аудиторії та кіноосвіта” спрямована на стимуляцію інтересу аудиторії до європейських фільмів та візуальних творів. Бюджет цього конкурсу 6,5 млн євро. У її рамках буде заохочуватися співпраця міх кіноінституціями та онлайн-платформами. Фінансуватимуться заходи для аудиторії та ініціативи у галузі кіноосвіти", - зауважив Дяків.
Також за підпрограмою "Міжсекторальна співпраця" оголошено конкурс "Інноваційні лабораторії": подаватися можна до 20 квітня. Незабаром стануть доступні програми "Медіаграмотність" та "Журналістські партнерства".
Як повідомлялося, міжнародний форум "Креативна Україна" є найбільшою у Східній Європі платформою для обговорення напрямків державної політики у сфері культури та креативних індустрій.