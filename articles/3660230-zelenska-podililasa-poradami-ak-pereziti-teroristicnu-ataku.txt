Олена Зеленська пропонує українцям, які стали свідками терористичної атаки, скористатися рекомендаціями, розробленими Israel Trauma Coalition.

Відповідні поради перша леді опублікувала у Телеграмі, повідомляє Укрінформ.


"Відбій повітряної тривоги не завжди означає відбій нервової напруги. Хтось після такого “заморожує” усі емоції, а хтось навпаки - бурхливо реагує на звичайні речі", - зазначила перша леді.


За її словами, поради, як поводитися тим, хто став свідком терористичної атаки, як допомогти собі й навколишнім, підготував міжнародний експерт із роботи з травмою від Israel Trauma Coalition Олександр Гершанов.



"Нагадаю, з цією організацією ми плідно співпрацюємо: з початку повномасштабного вторгнення її фахівці провели тренінги для тисяч наших спеціалістів різних галузей, не лише психологів", - додала дружина Президента.


Як повідомлялося, у четвер зранку росія завдала масованого ракетного удару по Україні. Сили оборони збили 47 із 55 запущених ракет.
Фото: ОП