АТ «Укрзалізниця» повідомляє про затримку шести потягів на Одещині, Львівщині, Сумщині, Харківщині та Донеччині через російські обстріли української інфраструктури.

Як передає Укрінформ, про це повідомляє пресслужба УЗ.
Зазначається, що із затримками рухається потяг №77/78 Ковель-Одеса (+1 год 07 хв), №743/744 Київ - Львів (+54 хв), №91/92 Одеса-Харків (+42 хв), №191/192 Одеса - Краматорськ (+42 хв) та №787/788 Шостка - Київ (+30 хв).
В УЗ уточнили, що пересадку пасажирів Інтерсіті+ №712 Київ - Краматорськ на резервний поїзд далекого сполучення під теплотягою успішно завершено, поїзд вирушить із Краматорська до столиці орієнтовно на 2 години пізніше розкладу.
Як повідомлялось, 26 січня росія вчергове обстріляла українські території. Наразі на залізничних вокзалах України відкрито «Пункти незламності», а на найбільших – працюють «Фортеці незламності», де можна випити чаю, зарядити гаджети та знайти гарантований зв’язок.