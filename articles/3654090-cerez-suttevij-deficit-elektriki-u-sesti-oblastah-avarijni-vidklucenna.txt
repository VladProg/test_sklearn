В енергосистемі України зберігається значний дефіцит потужності, у шести областях застосовані аварійні відключення.

Як передає Укрінформ, про це повідомляє НЕК «Укренерго» у Фейсбуці.
«Станом на 10:30 17 січня зберігається значний дефіцит потужності в енергосистемі, особливо у ранковий і вечірній піки споживання. Це наслідки масованих ракетних та дронових атак по енергетичній інфраструктурі», – йдеться у повідомленні.
Зазначається, що до всіх операторів систем розподілу доведені ліміти споживання на всю добу. Кожен оператор системи розподілу у своєму регіоні складає графіки планових погодинних відключень, які мають забезпечувати споживання області на рівні доведеного ліміту. Наразі через їх перевищення вже застосовані аварійні відключення у шести областях України.
«Також через несприятливі погодні умови (рвучкий вітер, обледеніння проводів) у центральних регіонах є локальні відключення у мережах операторів систем розподілу, живлення відновлюється», – додали у компанії.
Як повідомлялося, енергетична інфраструктура відновлюється після 12-го ракетного удару росії, тривають ремонтні роботи на всіх пошкоджених обстрілами об’єктах.