За добу простою судна з українською агропродукцією у Босфорі трейдери втрачають від 20 тисяч доларів США.

Про це сказав міністр аграрної політики та продовольства України Микола Сольський під час брифінгу у Медіацентрі Україна — Укрінформ.
"Якщо ми говоримо про простій хендісайза судна від 25 тис. т (вантажу на борту - авт.), то трейдери перед новим роком називали ціну від 20 тис. доларів за простій за одну добу", - розповів він.
Сольський додав, що збитків від простою в першу чергу зазнають українські аграрії, які втрачають декілька десятків доларів на тонні зерна.
Як повідомляв Укрінформ, за останніми даними Міністерства інфраструктури України у Босфорі на інспекцію Спільного координаційного центру очікують 104 судна, які мають перевозити українське продовольством по "зерновому коридору".
Постійна представниця США при Раді Безпеки ООН Лінда Томас-Грінфілд 14 січня заявила, що росія навмисно затримує проходження суден з українським зерном, що удвічі знизило темпи транспортування продовольства.