"Кулак партнерів" України неповний без країн Африки і Латинської Америки, і щоб це виправити, Володимир Зеленський готовий провести саміт.

Про це глава держави заявив на пресконференції «Лютий. Рік незламності», передає кореспондент Укрінформу.
«Міцного кулака партнерів України не було до цієї війни... Я щасливий, що зараз він є, але він неповний. Когось не вистачає на цій руці обʼєднаної підтримки. Я кажу вам про кого – про Африканський континент, Латинську Америку», - сказав Зеленський.
Він зазначив, що хотів би провести конференцію або саміт країн Америки з Україною.
«Ви знаєте, як мені складно виїжджати з держави, але спеціально на цю зустріч я б поїхав. Я зміг би їм донести, їхньому суспільству», - зауважив Зеленський.
Водночас він наголосив, що українська влада готова працювати у режимі 24/7 задля перемоги.
«Я готовий іти назустріч. Наші дипломати ідуть назустріч. Ми готові гарувати 24/7. Скажіть, де придбати ще години – ми це зробимо. І ці кроки потрібні, і саме так потрібно було працювати 30 років. На жаль, саме війна підштовхнула нас до такого процесу», - сказав глава держави.
24 лютого 2022 року росія розпочала новий етап війни проти України – повномасштабний наступ. За рік Сили оборони України завдали значних втрат агресору, знищивши майже 147 тис. російських загарбників.