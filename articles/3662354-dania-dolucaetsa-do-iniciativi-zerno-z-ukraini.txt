Королівство Данія долучається до української гуманітарної ініціативи «Grain from Ukraine».

Про це заявила Прем’єр-міністр Данії Метте Фредеріксен на спільній з Президентом Володимиром Зеленським пресконференції в Одесі, повідомляє кореспондент Укрінформу.
«Я рада оголосити, що ми долучаємося до ініціативи «Grain from Ukraine»», - сказала Фредеріксен.
Вона також розповіла, що її надихнула сьогоднішня поїздка до Миколаєва, над відбудовою якого Данія візьме шефство. За словами Прем’єрки, Данія планує також інвестувати в місто корабелів.
«Ми хочемо створювати робочі місця, відбудовувати економіку разом з данським бізнесом. Я думаю, що багато данських компаній мають чим поділитися особливо у такій царині, як енергетика, екологічні рішення, енергоефективність. Я знаю, що вас теж цікавлять рішення, які можуть підтримати процес відновлення України, а також можуть допомогти вам на шляху до ЄС», - зазначила вона.
Фредеріксен запевнила, що Україна може розраховувати на Данію.
«Я хочу бути абсолютно чіткою: Президенте Зеленський, Данія буде підтримувати вас стільки, скільки потрібно. Ми будемо допомагати вам зброєю, тренуваннями, гуманітарною допомогою та у процесі відбудови», - заявила вона.
Як повідомлялося, у понеділок в Україні з візитом перебуває Прем’єр-міністр Данії Метте Фредеріксен.