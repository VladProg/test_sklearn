Керівник парламентської фракції «Слуга народу» Давид Арахамія закликає народних депутатів, обраних до Верховної Ради від забороненої проросійської політичної партії «Опозиційна платформа – За життя», скласти мандати.

Відповідне звернення до депутатів від «ОПЗЖ» він опублікував у Телеграмі, повідомляє Укрінформ.
«Закликаю депутатів від «ОПЗЖ» зробити правильний для себе вибір і скласти мандати. Це стосується усіх: як ідеологічних прихильників, так і тих, хто скоріше жорстко помилилися з політичним вибором», – зазначив Арахамія.




Він наголосив, що тренд із розгрому проросійського руху в Україні незворотній.




Як повідомляв Укрінформ, Верховна Рада вже достроково припинила депутатські повноваження Іллі Киви, Юлії Льовочкіної, Ігоря Абрамовича, обраних від забороненої політичної партії «Опозиційна платформа – За життя». Вони написали заяви про складання мандатів. Також інформувалося, що заяви про складання мандатів написали депутати від "ОПЗЖ" Наталія Королевська, Юрій Солод, Олег Волошин – наразі рішення щодо них парламент не ухвалив.




Водночас Верховна Рада припинила повноваження народних депутатів від «Опозиційної платформи – За життя» Віктора Медведчука та Тараса Козака, яких попередньо було позбавлено громадянства України.