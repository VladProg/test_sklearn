Стипендії Президента України протягом року щомісячно отримуватимуть 53 переможці міжнародних мовних конкурсів.

Як передає Укрінформ, про це інформує пресслужба Міносвіти.
Зокрема зазначається, що 14 переможців ХХІІ Міжнародного конкурсу з української мови імені Петра Яцика та 39 переможців ХІІ Міжнародного мовно-літературного конкурсу учнівської та студентської молоді імені Тараса Шевченка протягом року щомісячно отримуватимуть стипендію Президента України.
Стипендіатів визначено наказами МОН від 11 листопада 2022 року № 1014 та від 9 грудня 2022 року № 1109.
Цього року розмір стипендій становить 1 420 грн на місяць для учнів закладів загальної середньої, професійної (професійно-технічної) освіти; 2870 грн на місяць для студентів закладів фахової передвищої освіти та 3800 грн на місяць для студентів закладів вищої освіти.
Підсумковий етап ХХІІ Міжнародного конкурсу з української мови імені Петра Яцика проведено 24 червня 2022 року, а фінальний етап ХІІ Міжнародного мовно-літературного конкурсу учнівської та студентської молоді імені Тараса Шевченка відбувся 12 лютого 2022 року для вшанування творчої спадщини Тараса Григоровича Шевченка, виявлення творчо обдарованої молоді, розвитку її потенціалу, виховання у молодого покоління поваги до мови і традицій свого народу, підвищення рівня мовної освіти в Україні.