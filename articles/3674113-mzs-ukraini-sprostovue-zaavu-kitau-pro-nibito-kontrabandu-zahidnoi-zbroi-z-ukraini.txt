Міністерство закордонних справ України спростувало заяву китайського зовнішньополітичного відомства про буцімто контрабанду західної зброї з України.

Як передає Укрінформ, про це йдеться у коментарі речника МЗС Олега Ніколенка у Фейсбуці у відповідь на заяву МЗС Китаю, що зброя, яку США постачають до України, часто контрабандою опиняється в руках злочинних угруповань в Європі та інших регіонах.
«Категорично відкидаємо інсинуації про нібито контрабанду західної зброї з України», - заявив Ніколенко.
Він наголосив, що Україна має сучасну ефективну систему контролю над отриманням та використанням озброєння, яка користується високою довірою з боку партнерів.
Речник МЗС підкреслив, що ця система є багаторівневою і повністю виключає будь-яку можливість незаконного вивезення зброї.
«Натомість росія інвестує численні ресурси в дезінформацію, аби підірвати міжнародну військову допомогу України. Закликаємо китайську сторону керуватися виключно фактами та не бути інструментом в руках російської пропаганди», - зазначив Ніколенко.
Як повідомлялося, раніше Міністерство закордонних справ України вимагало від редакції Financial Times негайно провести редакційне розслідування обставин появи у виданні матеріалу з ознаками дезінформації щодо України в інтересах росії, яка теж стосувалася контрабанди зброї.