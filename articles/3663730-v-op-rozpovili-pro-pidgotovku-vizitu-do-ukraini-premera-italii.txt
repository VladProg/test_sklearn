Майбутній візит в Україну прем'єр-міністра Італії Джорджі Мелоні активно опрацьовується.

Це питання заступник керівника ОП Ігор Жовква телефоном обговорив з дипломатичним радником прем’єр-міністра Італійської Республіки Франческо Тало, передає Укрінформ із посиланням на сайт Президента України.
«Розмова була присвячена обговоренню актуальних питань у контексті опрацювання майбутнього візиту в Україну голови уряду Італії Джорджі Мелоні та його практичних результатів», - йдеться у повідомленні.

Фото: ОП

Окрему увагу сторони звернули на взаємодію в межах реалізації курсу на європейську інтеграцію України, зокрема черговий саміт Україна – ЄС, та подальші контакти нашої держави з європейськими партнерами.
Заступник керівника ОП висловив подяку італійським партнерам за надання вагомої практичної підтримки з метою зміцнення обороноздатності нашої країни та подолання наслідків російської агресії.
Ігор Жовква та Франческо Тало також обмінялися думками щодо подальших дипломатичних кроків для реалізації формули миру Президента Володимира Зеленського, зокрема організації «саміту миру», та спільних зусиль з метою зміцнення міжнародної підтримки України.
Як повідомляв Укрінформ, прем’єр-міністр Італії Джорджа Мелоні заявила, що має намір відвідати Україну на початку 2023 року.