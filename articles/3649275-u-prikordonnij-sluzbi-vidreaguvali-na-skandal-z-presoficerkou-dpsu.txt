Державна прикордонна служба відреагувала на скандальну інформацію щодо пресофіцерки з Одеси Іванни Плантовської, чиї фото в соцмережах спричинили резонанс. Відомство ухвалить рішення, що стосуватимуться подальшого проходження служби та виконання обов’язків за посадою згаданої військовослужбовиці.

Про це в коментарі Укрінформу повідомив речник ДПСУ Андрій Демченко.
«У Держприкордонслужбі відразу відреагували на це. Зокрема, будуть прийняті рішення, що стосуватимуться подальшого проходження нею служби та виконання обов’язків за посадою. Рішення будуть у рамках норм законодавства», - повідомив речник.
Він висловив жаль, що у час війни, коли більшість українців зі зброєю в руках боронять країну і гинуть за неї, в лавах Держприкордонслужби є ті, хто більше уваги приділяє особистому життю та хизується ним. Демченко відзначив, що така ситуація суперечить моральним нормам і є неприйнятною під час війни.

Фото з соцмережі
Як повідомлялось раніше, пресофіцерка Південного регіонального управління Держприкордонслужби України Іванна Плантовська виклала в соцмережі свої фото з відпочинку в Парижі. Це викликало гучний скандал серед українців, які відзначили недоречність хизування люксовим життям військовослужбовиці в той час, коли її побратими гинуть на фронті.