Новим художнім керівником Театру на Подолі став актор театру та кіно, Народний артист України Богдан Бенюк.

Про це повідомила пресслужба Театру на Подолі, передає Укрінформ.
У вівторок, 8 листопада, набрав чинності наказ про призначення Богдана Бенюка на посаду художнього керівника.
«У кожного корабля має бути капітан, інакше буря зіб'є його з курсу. Щасливі від того, що далі нас поведе друг Віталія Малахова, один з небагатьох, хто розуміє, який він - справжній Театр на Подолі. Сказати, що ми вітаємо в нашій сім'ї недоречно, бо Богдан Михайлович давно її частина, та тепер він її голова», – йдеться у повідомленні.

Нагадаємо: 65 річний Богдан Бенюк у 1978 році закінчив Київський державний інститут театрального мистецтва імені Карпенка-Карого. З 1978 року він грав у Київському театрі юного глядача, з 1980 року став провідним актором Національного академічного драматичного театру імені Івана Франка, працював викладачем у інституті імені Карпенка-Карого, у 1999 році разом із колегою по сцені, актором Анатолієм Хостікоєвим заснував Театральну кампанію Бенюк і Хостікоєв. З лютого 2018 року Богдан Бенюк очолює кафедру акторського мистецтва та режисури драми у інституті імені Карпенка-Карого.
Богдан Бенюк також активно знімається у кіно. Серед найсвіжіших кіноробіт картини "Іван Сила" (2013), "Урсус" (2015), "Таємний щоденник Симона Петлюри" (2018), "Тарас. Повернення" (2019), "Мати Апостолів" (2020), "Східняк" (2020).
Фото: facebook.com/TeatrnaPodoli