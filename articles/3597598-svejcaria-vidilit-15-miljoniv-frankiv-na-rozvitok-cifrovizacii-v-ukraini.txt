Міністерство цифрової трансформації і Швейцарська агенція розвитку та співробітництва (SDC) підписали меморандум про співпрацю, який передбачає виділення 15 млн франків на розвиток цифровізації в Україні.

Як передає Укрінформ, про це повідомляє пресслужба Мінцифри у Телеграмі.
«Мінцифри та Швейцарська агенція розвитку та співробітництва (SDC) підписали меморандум про співпрацю країн у сфері цифрової трансформації. Швейцарія додатково виділить 15 млн франків у межах Програми EGAP, ці кошти будуть спрямовані на розвиток нових цифрових послуг та сервісів, необхідних для українців під час повномасштабної війни», - йдеться в повідомленні.

При цьому генеральна директорка Швейцарської агенції розвитку та співробітництва Патриція Данці зауважила, що вони й надалі планують посилювати партнерство з Україною та підтримувати наші цифрові ідеї та проєкти.

«Дякуємо за підтримку уряду Швейцарії та Програмі «Електронне урядування задля підзвітності влади та участі громади» (EGAP) в Україні, яка впроваджується Фондом "Східна Європа" та Фондом Innovabridge», - наголосили в міністерстві.
Як повідомлялось, завдяки Програмі «Електронне урядування задля підзвітності влади та участі громади» (EGAP) в Україні Мінцифри вже створило портал та застосунок "Дія", запустило низку важливих сервісів та послуг, серед яких — COVID-сертифікати, єМалятко, єПідтримка тощо.