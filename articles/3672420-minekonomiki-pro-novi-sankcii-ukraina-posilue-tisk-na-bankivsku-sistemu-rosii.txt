Президент України Володимир Зеленський ввів у дію рішення РНБО щодо запровадження санкцій проти керівництва найбільших російських банків. Також цим рішенням оновлені санкції щодо ПАТ «московська біржа ММВБ-РТС».

Як передає Укрінформ з посиланням на Міністерство економіки України, про це повідомила перший віцепрем'єр-міністр – міністр економіки України Юлія Свириденко.
«В координації з західними партнерами посилюємо тиск на банківську систему держави-агресора... Санкції проти керівників банків, які працюють на російський військово-промисловий комплекс, обслуговують окупаційні війська тощо. Важливим також є оновлення санкцій проти московської біржі. Адже відтепер відповідно до чинних змін до закону «Про санкції» блокування активів ММВБ-РТС поширюється на активи, якими біржа розпоряджається опосередковано», - зазначила Свириденко.
За її словами, запропоновані санкції віддзеркалюють обмеження, раніше запроваджені, зокрема, США та Великою Британією.
Зазначається, що пропозиції щодо відповідних обмежень були подані на розгляд РНБОУ Міжвідомчою робочою групою з питань реалізації державної санкційної політики під головуванням першого віцепрем'єр-міністра – міністра економіки України Юлії Свириденко.
Як повідомлялося, Президент України Володимир Зеленський своїм указом увів у дію рішення Ради національної безпеки і оборони України від 19 лютого 2023 року «Про застосування та внесення змін до персональних спеціальних економічних та інших обмежувальних заходів (санкцій)». Так, до списку підсанкційних осіб увійшли члени наглядових рад та заступники керівників російських банківських установ. Загалом 333 особи.