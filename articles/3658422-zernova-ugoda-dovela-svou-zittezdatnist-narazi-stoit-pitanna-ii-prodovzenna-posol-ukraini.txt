Зернова угода, до завершення якої залишилося менш як 60 днів, довела свою життєздатність, наразі стоїть питання її продовження.

Про це заявив посол України в Туреччині Василь Боднар на брифінгу в Медіацентрі Україна — Укрінформ у вівторок, 24 січня.
"Зараз стоїть питання про продовження цієї (зернової - ред.) ініціативи, оскільки залишилося менше ніж 60 днів до її завершення, і це зараз одне з актуальних питань... Свою життєздатність ця ініціатива підтвердила", - сказав Боднар.
У цьому контексті він нагадав, що в розвиток цієї угоди Президент Володимир Зеленський започаткував ініціативу Grain From Ukraine, а в результаті взаємодії з турецькою стороною багато українського зерна переробляється в Туреччині і потім надходить на ринки тих країн, які потребують зернових продуктів.
Дипломат зауважив, що зерновим коридором транспортується не той обсяг продукції, який би ми хотіли, оскільки представники країни-агресора у Спільному контрольному центрі постійно намагаються загальмувати процес перевірок суден.
"Звичайно, ми могли б робити значно більше, але на сьогодні це ефективний процес, і це єдиний шлях постачання у великих обсягах зерна, яке ми вирощуємо", - констатував посол України.
Він зазначив, що робота зернового коридору є одним з пріоритетів взаємодії України і Туреччини.
"Я переконаний, що це стане одним з елементів реалізації Формули миру Президента Зеленського, одним з ключових елементів якої є питання продовольчої безпеки у світі. Я вірю, що Туреччина також відіграє свою ключову роль", - спрогнозував Боднар.
Як повідомлялося, за результатами чотиристоронніх переговорів, організованих Туреччиною, Угоду про Чорноморський зерновий коридор було продовжено на 120 днів з 19 листопада 2022 року відповідно до рішення, прийнятого Туреччиною, ООН, рф та Україною.