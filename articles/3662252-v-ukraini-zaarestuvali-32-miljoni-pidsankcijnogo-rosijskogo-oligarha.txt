В Україні заарештували 32 млн грн найбільшого виробника металургійного глинозему та гідроксиду алюмінію, власником якого є підсанкційний російський олігарх.

Як передає Укрінформ, про це Офіс генерального прокурора повідомляє в Телеграмі.
“За клопотанням Офісу генерального прокурора арештовано 32 млн грн найбільшого в Україні виробника металургійного глинозему та гідроксиду алюмінію. Кошти були на депозитному рахунку Держмитслужби”, - ідеться в повідомленні.
Окрім цього, раніше за клопотаннями прокурорів було арештовано майно цього суб’єкта господарювання. Серед якого - 12 земельних ділянок, комплекс морського порту, квартири, адмінбудівлі, виробничі цехи, 46 транспортних засобів, 240 одиниць спеціальної техніки.
Загальна вартість арештованих активів на сьогоднішній день перевищує 1 млрд грн.
У повідомленні Офісу генпрокурора не називається ім'я російського олігарха, але за даними ЗМІ йдеться про Олега Дерипаску.
За даними слідства, у 2000 році це українське підприємство було приватизовано холдингом, який належить російському олігарху. Наразі він знаходиться під санкціями США та Європейського Союзу. Підставами для їх застосування стало відмивання грошей в інтересах президента держави-агресора.
російський холдинг є одним з найбільших в світі виробників алюмінію. Група компаній, які до нього входять, продовжують забезпечувати потреби оборонно-промислового комплексу рф. Компанії поставлять власну продукцію для виробництва військових ракетних комплексів та іншої зброї.
Досудове розслідування здійснювала Служба безпеки України за оперативного супроводу Головного управління контррозвідувального захисту інтересів держави у сфері економічної безпеки СБУ.
Як повідомляв Укрінформ, у грудні в Україні арештували майно російського олігарха Алішера Усманова на 1,8 мільярда.