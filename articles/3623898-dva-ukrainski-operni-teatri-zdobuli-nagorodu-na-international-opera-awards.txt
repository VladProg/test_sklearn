Львівський національний академічний театр опери та балету та Одеський національний академічний театр опери та балету здобули нагороду «Найкращий оперний театр», яку вручили на церемонії International Opera Awards у Мадриді.


Про це передає Укрінформ із посиланням на Reuters.
«Ми приїхали з міст, де вулиці темні, але наші душі сповнені світла... Наша музика зараз всюди гуде генераторами, але це музика нашого виживання, нашого життя», — сказала режисерка Оксана Тараненко в Одеській національній опері під час вручення нагороди 28 листопада.
Ці два театри відновили покази своїх вистав після того, як вони були змушені призупинити роботу після початку повномасштабного вторгнення росії в Україну. Журі відзначило «мужність і стійкість» колективів театру, бо «вони продовжували виступати, попри небезпеки та руйнування, викликані війною».
Нагадаємо: International Opera Awards заснував британський підприємець Гаррі Хайман у 2012 році. Премію нагороджують щорічно, аби підвищити авторитет опери як виду мистецтва, визнавати та винагороджувати успіхи в опері та збирати кошти для надання стипендій талантам-початківцям в опері з усього світу.