Суд арештував майже 2,5 тисячі тонн залізної руди виробництва російської федерації.


Як передає Укрінформ, про це Офіс генерального прокурора повідомляє у Телеграмі.
«За процесуального керівництва прокурорів Одеської обласної прокуратури виявлено та арештовано майже 2 500 тонн залізної руди, що належать російській групі компаній АО «Холдинговая компания «Акционерное общество Металлоинвест», - ідеться в повідомленні.

За даними слідства, суб’єкти господарської діяльності держави-агресора ввезли на митну територію України залізну руду та планували переправити морським транспортом до третіх країн з метою подальшої її реалізації.
Однак, реалізувати товар не вдалося, приховану сировину правоохоронці виявили на території однієї із залізничних станцій Одеської залізниці та вилучили в ході обшуків.
Орієнтовна вартість вилученої руди складає близько 40 млн грн.
Наразі вирішується питання про передачу майна в АРМА.
Досудове розслідування у кримінальному провадженні за фактом фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України, здійснюють слідчі Нацполіції, за оперативного супроводу співробітників УСР в Одеській області ДСР Нацполіції України (ч. 2 ст. 110-2 Кримінального кодексу України).
Як повідомляв Укрінформ, у лютому в управління АРМА передали раніше арештовані в декількох морських портах України 166 тисяч тонн залізної руди орієнтовною вартістю 1,8 млрд грн, яка є власністю іноземної компанії.