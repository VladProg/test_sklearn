Міністр культури та інформаційної політики Олександр Ткаченко провів зустріч із Надзвичайним і Повноважним Послом Королівства Нідерландів в Україні Йеннесом де Молом та координатором з питань відбудови України з МЗС Нідерландів Робертом Кварлесом ван Уффордом.

Під час зустрічі сторони обговорили підтримку організацій сфери культури та митців. Про це Ткаченко повідомив у Телеграмі, передає Укрінформ.
"Колеги прийшли з гарними новинами про збільшення фінансової підтримки від DutchCulture нашим митцям та організаціям сфери культури. Крім того, вони налаштовані на підтримку та організацію навчальних візитів для обміну досвідом та підвищення кваліфікації для наших митців", - написав Ткаченко.

Також сторони обговорили потреби українських культурних інституцій на зиму та на їх відбудову в постраждалих та деокупованих регіонах, про посилення культурного співробітництва між Україною та Нідерландами - культурні обміни, виставки, вистави, кооперації між нашими інституціями, гранти, книговидання.
Як повідомляв Укрінформ, за результатами опитування Українського культурного фонду, 73% респондентів вважають, що розвитку української культури перешкоджає відсутність стабільної фінансової підтримки від держави.
З 24 лютого в Україні триває російська збройна агресія.
Фото: Tkachenko.UA, Telergram