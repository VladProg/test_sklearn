Прем’єра фільму «Ти мене любиш?» на Міжнародному кінофестивалі у Берліні демонструє, що Україна – повноцінна частина міжнародної кіноспілки.

На цьому наголосила режисерка фільму Тоня Ноябрьова в коментарі кореспондентові Укрінформу.
«Я очікую, що наша кінематографія звучатиме на весь світ. Що на нас звертатимуть увагу не лише на полі бою, а й у культурній сфері. Звичайно, я плекаю надію, що фестиваль допоможе привернути увагу до фільму, і його покажуть по всьому світу – як абсолютно українське кіно українською мовою про Україну на початку її шляху до незалежності», - зазначила Ноябрьова.
Режисерка підкреслила, що участь у "Берлінале", під час якого відбувається світова прем’єра, свідчить про якість відібраних фільмів. Відтак, за її словами, це можливість довести, що українські кінематографісти знаходяться на європейському рівні і є частиною міжнародної кіноспілки.
«На такі кінофестивалі як Берлінале фільми просто так не відбирають, а погані тим паче. Цей фестиваль - вже знак якості. Мені надзвичайно приємно, що нашу картину відібрали. Це означає, що наша робота не даремна, за неї не соромно перед всім світом», - сказала Ноябрьова.
Також режисерка зазначила, що готовий фільм вона уперше побачить під час прийдешньої прем’єрі в Берліні. Водночас зауважила, що участь у попередніх кінофестивалях, зокрема в Каннах, Стокгольмі та Сан-Себастьяні у секції Work in progress, допомогла закінчити фільм, зважаючи, що в Україні наразі немає коштів на кіновиробництво.
«Ми вдячні партнерам, які відгукнулися та допомогли це зробити. Ми їх не підвели: зараз ми на одному з найважливіших, найпотужніших та найпрестижніших кінофестивалів світу», - наголосила вона.
Як повідомлялося, ігровий повнометражний фільм «Ти мене любиш?» режисерки Тоні Ноябрьової представить Україну у програмі «Panorama» на 73-му Берлінале, що відбудеться з 16 по 26 лютого 2023 року.
Стрічка розповідає історію дорослішання, яка розгортається напередодні падіння СРСР: 17-річна Кіра стає свідком розлучення батьків, розпаду однієї країни та народження іншої. Головні ролі виконали Карина Химчук, Наталія Лазебникова, Олександр Жила та Максим Михайличенко.