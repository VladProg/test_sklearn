У Броварах унаслідок падіння вертольота у середу загинуло керівництво Міністерства внутрішніх справ – міністр, перший заступник міністра та державний секретар.

Про це у Фейсбуці повідомив голова Нацполіції Ігор Клименко, передає Укрінформ.


«Сьогодні вранці, 18 січня, у Броварах розбився гвинтокрил ДСНС. Внаслідок авіакатастрофи загинуло керівництво МВС: міністр, перший заступник міністра та державний секретар», - повідомив Клименко.

За його словами, загалом наразі відомо про 16 загиблих, з них 9 перебували на борту гвинтокрила. Серед загиблих є двоє дітей.
За інформацією голови НПУ, 22 потерпілі особи перебувають у лікарні, у тому числі 10 дітей.
На місці трагедії працюють всі профільні та спеціалізовані служби, триває огляд місця події.
Як повідомлялося, голова Київської ОВА Олексій Кулеба заявив, що у середу в Броварах на Київщині поруч із дитячим садком та житловим будинком упав гелікоптер.
На місці падіння гелікоптера працює поліція і Нацгвардія.