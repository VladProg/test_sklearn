Першочерговим на шляху до миру має бути встановлення зони вільної від бойових дій навколо Запоріжжя, оскільки нинішня ситуація несе небезпеку для всіх. Допомагати Україні зараз - це працювати над досягненням миру.

Про це міністр закордонних справ та міжнародної співпраці Італії Антоніо Таяні сказав у ході панелі «Здійснення мрії: до європейського стратегічного суверенітету» на полях Мюнхенської безпекової конференції, повідомляє власкор Укрінформу.




«В Україні зараз існує небезпека (ядерна - ред.). Моя, наша ідея - це вільна зона навколо Запоріжжя. Це має бути перший пункт для миру - зупинити бойові дії навколо Запоріжжя, бо Запоріжжя (Запорізька АЕС - ред.) - небезпечне для всіх… Нині, перш за все, головна наше завдання зараз - захищати Україну для встановлення миру», - сказав Таяні, відповідаючи на запитання про ядерні загрози.




Міністр також наголосив на небезпеці розвитку ядерної програми Іраном, яку «слід припинити, якщо ми хочемо миру».




Щодо посилення Європи, італійський міністр бачить її в стабільності, безпеці та зростанні, зокрема, через посилення співпраці в промисловості, зміцнення оборони та більш дієвої та ширшої зовнішньої політики.




Також Таяні переконаний, що допомога Україні зараз - запорука миру в майбутньому.




«Чому ми захищаємо Україну? Бо ми хочемо миру. Чому? Бо програш України не є розв’язанням для встановлення миру. Якщо ми хочемо миру, нам потрібні дві протидіючі сторони, одна з яких - вільна Україна… Допомагати Україні зараз - це працювати над досягненням миру… Італія в цій війні не проти росії, Італія залучена в оборону незалежності України», - сказав італійський міністр.




Як повідомляв Укрінформ, уряд Італії затвердив шостий пакет допомоги Україні.
Фото: Council Of The European Union