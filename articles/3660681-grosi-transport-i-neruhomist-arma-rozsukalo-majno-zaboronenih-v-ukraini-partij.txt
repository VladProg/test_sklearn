Національне агентство з питань виявлення, розшуку та управління активами, одержаними від корупційних та інших злочинів (АРМА) у 2022 році виявила майно і активи понад 2 тис. юридичних осіб – політичних партій, заборонених в Україні, що підлягають передачі у власність державі.

Про це повідомляє пресслужба АРМА, передає Укрінформ.
У 2022 році АРМА опрацювало 28 запитів Міністерства юстиції України щодо розшуку майна заборонених судом політичних партій, яке підлягає передачі у власність держави. В межах опрацювання запитів Нацагентство проаналізувало інформацію щодо понад 2 тисяч юридичних осіб – політичних партій, їх організацій та осередків - на предмет наявності активів.
Наголошується, що у 2022 році було розшукано 17 од. автомобільного транспорту, 24 од. житлової та 45 од. нежитлової нерухомості. Крім того, були розшукані грошові кошти на суму 20,8 млн грн.
В АРМА зазначають, що відомості про виявлене майно та кошти передано Міністерству юстиції України для вжиття заходів щодо стягнення активів на користь держави.
Як повідомлялось, 18 травня 2022 року набув чинності закон “Про внесення змін до деяких законодавчих актів України щодо заборони політичних партій”. Він розширює перелік підстав для заборони партії через суд. Відповідними підставами є виправдовування, визнання правомірним або заперечення збройної агресії проти України, у тому числі шляхом подання збройної агресії російської федерації та/або республіки білорусь проти України як внутрішнього конфлікту, громадянського конфлікту, громадянської війни.
У серпні 2022 року Кабінет Міністрів затвердив порядок переходу в державну власність майна заборонених судом політичних партій.