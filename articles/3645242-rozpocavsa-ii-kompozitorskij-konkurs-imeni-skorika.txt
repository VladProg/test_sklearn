ІІ Всеукраїнський композиторський конкурс імені Мирослава Скорика, що має на меті підтримку молодих композиторів-симфоністів і проходить що два роки, розпочався.

Про це Львівська філармонія, яка є ініціатором конкурсу, повідомила у Фейсбуці, передає Укрінформ.
«Конкурс відбувається кожні два роки і у 2023 пройде його друга едиція. Ініціатива полягає у тому, щоби виявити та підтримати талановитих молодих українських композиторів, які працюють в симфонічному жанрі сучасної класичної музики. Також, щоби популяризувати сучасну класичну музику, зокрема і впроваджувати її в концертні програми українських симфонічних оркестрів», - йдеться у повідомленні.
Організатори зазначають, що у конкурсі можуть брати участь композитори-громадяни України, яким у 2023 році виповнюється не більше 40 років.
Допускаються партитури виключно для симфонічного оркестру за участю інструментів соло (скрипка, альт, віолончель і контрабас), а також без застосування електроніки чи мультимедіа, тривалість твору - від 12 до 15 хвилин.
"Твір має базуватися на переосмисленні традицій української симфонічної музики у поєднанні з новаторськими пошуками, притаманними світовій музиці другої половини XX — початку XXI століття", - наголошують організатори.
Інформація про кінцеві терміни подання конкурсних матеріалів, склад оргкомітету, журі та премії конкурсу буде опублікована на сайті філармонії 1 лютого.
Конкурс відбувається у співпраці з Департаментом з питань культури, національностей та релігій Львівської ОДА та Львівської обласної ради.
Всеукраїнський композиторський конкурс імені Мирослава Скорика започатковано у 2021 році та присвячено пам’яті видатного українського композитора.
Лауреатом I премії тоді став композитор Максим Коломієць - він отримав нагороду за твір Espenbaum.