Двадцятьом волонтерам вручили першу в Україні зоозахисну премію.

Про це йдеться в релізі, який Укрінформу передав Всеукраїнський гуманістичний рух UAnimals.
«Перша Всеукраїнська зоозахисна премія — наш спосіб подякувати сотням тисяч українців, які під обстрілами та в окупації продовжують рятувати тварин: собак і котів, корів та овець, тигрів і левів. Ми вручили двадцять статуеток волонтерам і зоозахисникам, яких номінували українці та обрало журі. Вважаю, що таких нагород в Україні має бути в тисячі разів більше. Для бабусі, що в окупації ділиться їжею з безпритульними тваринами. Для військового, який рятує кожне життя поруч, захищаючи Україну. Для всіх тих, чиїх імен ми можемо навіть не знати, але чиїм героїзмом надихаємось щомиті», - зазначив засновник UAnimals та ініціатор премії Олександр Тодорчук.
Згідно з релізом, переможцями стали Ася Серпінська, Наталія Попова, Анастасія Тиха й Сергій Григор’єв з Київщини, Діана Насібова та Тетяна Діденко з Чернігівщини, Світлана Остапкова та Елеонора Крутова з Донеччини, Олена Пилова та Олеся Кулик із Запоріжжя, а також Олександр Сипленко із Сум.
«Я допомагаю тваринам понад 20 років. Коли починала займатися зооактивізмом, на мене й подібних дивилися як на диваків. Сьогодні я бачу серед переможців премії молодих людей і переконана, що зоозахисний рух в Україні матиме світле майбутнє. А коли дивлюся на наших захисників, які тримають на руках кошенят та цуценят, вірю, що Україна переможе. Адже ми рятуємо тварин для того, щоб залишатися людьми», — підкреслила Серпінська
Водночас відзнаки отримали й Марина Суркова з Харкова, яка розробляє зоозахисні законопроєкти, Михайло Сторожук, який евакуював із бахмутського напрямку близько 150 чотирилапих, Ірина та Олег Тютюни з Херсона, які опікувалися тваринами під час окупації міста, а також Олександра Левицька, яка разом із командою дбає у своєму притулку про понад 600 тварин: корів, коней, кіз, овець, свиней, поні й віслюків.
«Дуже зворушливо, що стільки активістів долучилися до допомоги українцям і тваринам, які опинилися в біді під час війни. Чудово, що праця цих сміливих і милосердних людей здобуває визнання», - зауважила програмна директорка Міжнародного фонду захисту тварин та членкиня журі премії Селін Сіслер-Б’єнвеню.
Також нагородили колишнього фотографа Vogue та «Формули-1» Андреа Чістерніно, який у власному притулку Rifugio Italia доглядає за свійськими тваринами, й волонтерку UAnimals із Болгарії Петю Петрову, яка розвозить гуманітарну допомогу в гарячих точках для домашніх і свійських тварин.






Церемонія вручення «Всеукраїнської зоозахисної премії» / Фото: Геннадій Мінченко, Укрінформ

















































«Олексій «Лев» Кісілішин у Маріуполі притулок для собак, лисиць, павуків, пітонів. Після повномасштабного російського вторгнення обороняв Маріуполь на «Азовсталі». Загинув у липні 2022 року внаслідок російського теракту в Оленівській колонії. Нагороджений премією посмертно», - вказано в релізі.
Як повідомлялося, UAnimals — всеукраїнський гуманістичний рух, що існує з 2016 року і пропагує гуманне ставлення до тварин, захищає їх від експлуатації та знущань. За сім років діяльності рух домігся ухвалення в Україні важливих зоозахисних законів, досягнув заборони експлуатації тварин у цирках близько 30 українських міст.
На початку війни організація закликала підписати петицію до ООН та Європарламенту з метою притягнути до відповідальності росію за екологічні злочини, вчинені під час війни.