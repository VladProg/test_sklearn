Є прогрес у питанні встановлення зони безпеки навколо Запорізької атомної електростанції.

Про це заявив генеральний директор МАГАТЕ Рафаель Гроссі на спільній з Прем’єр-міністром України Денисом Шмигалем брифінгу в Києві, повідомляє Укрінформ.
«Щодо зони (безпеки — ред.): ми робимо прогрес, можу вам сказати. Ми обговорювали це з Прем’єр-міністром у Парижі. Ми також підтримуємо контакт із міністром закордонних справ Дмитром Кулебою. У Києві я продовжу дискусії сьогодні і завтра», - сказав він.
За словами Гроссі, є декілька питань щодо зони безпеки – технічні ядерні питання, які обговорюються, та інші речі щодо місця, зони, її розширення, які мають бути обговорені з військовими та іншими фахівцями, що робить процес довшим.
«Одну річ я можу сказати: ми ближче до гарного результату», - поінформував гендиректор МАГАТЕ.
Як повідомляв Укрінформ, генеральний директор МАГАТЕ Рафаель Маріано Гроссі перебуває в Україні цього тижня з метою забезпечення постійної присутності експертів з ядерної та фізичної ядерної безпеки на всіх об'єктах атомної енергетики країни.
ЗАЕС, найбільша атомна станція в Європі, з 4 березня захоплена російськими військовими.
З того часу загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, спричиняючи відключення енергоблоків та звинувачуючи у цьому Збройні сили України.
З вересня на ЗАЕС присутні кілька експертів МАГАТЕ.