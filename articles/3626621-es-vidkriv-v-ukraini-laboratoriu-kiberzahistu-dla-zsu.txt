Європейський Союз відкрив у Києві лабораторію кіберзахисту, яка допоможе Збройним силам захистити себе та український кіберпростір від атак з боку російського агресора.

Про це повідомляється на сайті Європейської служби зовнішніх дій, передає Укрінформ.
«ЄС профінансував та доправив обладнання для кіберлабораторії, безпекове програмне забезпечення та засоби захисту для Збройних сил України із використанням Європейського фонду миру. Ця кібернетична лабораторія була відкрита сьогодні у Києві», - йдеться у повідомленні.
Як зазначається, це дасть змогу Україні розбудувати та розвинути спроможності для ефективного кіберзахисту Збройних сил, ідентифікації зовнішнього втручання в інформаційні системи, запобігання та відбиття кібератак, а також для загального зміцнення спроможностей у сфері кібербезпеки.
За даними служби, ця лабораторія надасть майданчик для тренування військових фахівців з кібербезпеки, вдосконалення їхніх навичок із застосуванням реалістичних сценаріїв та симуляторів у режимі реального часу, що дасть змогу ідентифікувати, відстежувати та захищатися від майбутніх кібер атак швидше та ефективнше.
Як повідомлялося, 15 грудня 2021 року ЄС ухвалив пакет військової допомоги для України в обсязі 31 млн євро в межах Європейського фонду миру, який призначався, серед іншого, для посилення кіберстійкості Збройних сил.
Фото: ОП