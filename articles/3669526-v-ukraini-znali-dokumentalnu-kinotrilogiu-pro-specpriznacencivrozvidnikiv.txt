В Україні завершили роботу над документальним проєктом про участь військовослужбовців ГУР МОУ в авіапрориві на "Азовсталі", битві за острів Зміїний та контрнаступі на Харківщині.

Як повідомляє кореспондент Укрінформу, презентація кінотрилогії відбулася в Медіацентрі Україна - Укрінформ.

«Операції, які тут коротко висвітлені: висадка та бій на острів Зміїний, потужний контрнаступ на Харківщині, у якому брав участь добровольчий загін «Кракен», і польоти на "Азовсталь", де армійська авіація демонструвала дива льотної майстерності, проникаючи в осередки ворога, – вони всі гідні того, щоб бути увіковіченими в історії війни, аби на цьому матеріалі вчилися інші», - сказав автор циклу, журналіст, військовослужбовець ЗСУ Артем Шевченко.



Він зазначив, що три операції, до яких повністю або частково була причетна військова розвідка, склали основу документальних фільмів «Небо» про події весни 2022 року, «Море», де показують висадку спецпризначенців на о. Зміїний 8 травня, а також «Земля» - про наступальну операцію восени 2022 на харківському напрямку. Кожен із фільмів триває 45 хвилин.

«Це військова хроніка, показана правдиво, емоційно, через учасників різного рівня: начальника ГУР генерал-майора Кирила Буданова та інших посадовців, які мали стосунок до операцій, і, найголовніше, безпосередніх учасників бойових дій», - додав Шевченко.
Представник Головного управління розвідки Міноборони України Андрій Юсов зауважив, що кожна зі згаданих операцій залишається точкою напруги: о. Зміїний нещодавно бомбардували, операція з деокупації Маріуполя та повернення захисників України з російського полону ще триває, а Куп’янськ піддається ударам з боку ворога. Водночас, за його словами, за цим уже стоїть історія героїзму, що потребує висвітлення.

«Саме тому генерал Буданов підтримав, мовляв, люди мають право знати. Країна та весь світ мають бути обізнаними в успішних операціях не лише розвідки, а й усіх сил оборони - якими зусиллями дається результат, як ризикують військові – від моменту задуму до реалізації операції», - сказав Юсов.

Водночас заступник міністра культури та інформаційної політики Тарас Шевченко підкреслив, що МКІП фінансово підтримує цей проєкт, а також долучиться до подібних ініціатив, бо «документування воєнних подій є важливою частиною збереження історичної пам’яті».
Автор фільмів очікує, що трилогію незабаром покажуть в ефірі телемарафону "Єдині новини". Також стрічки будуть доступні на Ютуб-каналі ГУР МОУ. У планах - переозвучення кіно англійською мовою або створення англійських субтитрів.
Як раніше повідомляв Укрінформ, російські війська захопили острів Зміїний у перший день повномасштабного вторгнення рф в Україну 24 лютого 2022 року. 28 лютого ВМС ЗСУ повідомило, що морські піхотинці та прикордонники, яких узяли в полон російські окупанти на острові Зміїний, живі. Їх повернули з полону у листопаді. 30 червня українські військові повністю звільнили Зміїіний та змусили загарбників залишити його.
Харківський контрнаступ розпочався 6 вересня 2022 року. Після несподіваного проникнення вглиб російських військ Україна визволила кілька сотень квадратних кілометрів території до 9 вересня. 10 вересня Інститут вивчення війни повідомив, що українські сили повернули контроль над приблизно 2500 кв. км Харківської області. Також повідомлялося, що російські війська були змушені відійти зі своєї бази в Ізюмі після того, як були відрізані захопленням ключового залізничного вузла Куп'янськ.
російські війська оточили Маріуполь 2 березня 2022 року, Український металургійний комбінат «Азовсталь» став осередком спротиву української армії у відповідь на російську збройну агресію проти України. 10 квітня російські сили повністю взяти в облогу українських військовиків, що залишилися на території комбінату. Водночас відбулася повітряна логістична операція з постачання гарнізону оборонців Маріуполя необхідних вантажів та евакуації поранених.