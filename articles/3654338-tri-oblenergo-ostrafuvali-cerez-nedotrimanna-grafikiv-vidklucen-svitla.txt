Національна комісія, що здійснює державне регулювання у сферах енергетики та комунальних послуг, винесла рішення накласти на «Вінницяобленерго», «Чернівціобленерго» та «Волиньобленерго» санкції у вигляді штрафу у розмірі 85 тис. грн. за недотримання справедливих графіків відключень.

Як передає Укрінформ, про це повідомляє пресслужба НКРЕКП.
«За результатами перевірок встановлено, що вказані підприємства допустили порушення вимог Закону України «Про ринок електричної енергії», кодексу систем розподілу та недотримувались ліцензійних умов з розподілу електричної енергії в частині порушення графіків відключень електропостачання споживачам», – йдеться у повідомленні.
Зазначається, що 17 січня на своєму засіданні НКРЕКП розглянула питання про підсумки позапланових виїзних перевірок щодо дотримання АТ «Вінницяобленерго», АТ «Чернівціобленерго» та ПРАТ «Волиньобленерго» вимог законодавства у сфері функціонування ринку електричної енергії та порушення ліцензійних умов з розподілу електричної енергії. Перевірки охоплювали діяльність компаній протягом листопада – грудня 2022 року.
Зокрема, вказані ОСР розподіляли участь споживачів у заходах з розвантаження енергосистеми (графіках відключення) нерівномірно, без дотримання принципу соціальної справедливості. Крім того, вони неналежним чином інформували споживачів про перерви в електропостачанні, зокрема, через власні вебсайти.
Крім того, за недотримання принципу недискримінаційності при застосуванні розвантажувальних відключень споживачів електричної енергії передбачена персональна відповідальність керівників ОСР відповідно до положень Закону України «Про Національну комісію, що здійснює державне регулювання у сферах енергетики та комунальних послуг» та Кодексу України про адміністративні правопорушення.
В умовах дефіциту доступної потужності в енергосистемі та з урахуванням необхідності забезпечення для усіх споживачів рівного доступу до електропостачання НКРЕКП прийняла рішення про накладення на керівників згаданих ліцензіатів адміністративного стягнення у вигляді штрафу у розмірі 1700 грн.
«При застосуванні аварійного розвантаження ОСР не повинен допускати дискримінацію між користувачами і має надавати споживачам достовірну та своєчасну інформацію про графіки аварійних відключень», – резюмували в НКРЕКП.
Як повідомлялося, Державна інспекція енергетичного нагляду під час першого етапу позапланових перевірок обленерго зафіксувала 193 порушення при застосуванні графіків відключень електроенергії.