Оксані Марченко, яка є дружиною Віктора Медведчука, повідомили про підозру у фінансуванні повалення конституційного ладу.

Відповідне повідомлення про підозру опубліковане на сайті Офісу генпрокурора, передає Укрінформ.
Як зазначається, слідчий в особливо важливих справах Управління Служби безпеки України у Івано-Франківській області Юрій Бобуляк повідомив Марченко Оксані Михайлівні про те, що вона підозрюється у фінансуванні дій, вчинених з метою насильницької зміни та повалення конституційного ладу, захоплення державної влади, зміни меж території та державного кордону України на порушення порядку, встановленого Конституцією України, вчинених повторно, з корисливих мотивів, за попередньою змовою групою осіб, у великому розмірі, тобто у вчиненні кримінального правопорушення, передбаченого ч. З ст. 110-2 КК України.







Водночас у пресслужбі СБУ повідомили, що спецслужба ліквідувала масштабну схему підпільного фінансування російських окупаційних угруповань з боку громадян України.
“До організації оборудки причетна Оксана Марченко, дружина підозрюваного у державній зраді Віктора Медведчука”, - зазначили у відомстві.
У спецслужбі повідомили, що Марченко є кінцевим бенефіціаром мережі київських компаній і підприємства в Ялті, які переводили мільйонні суми на рахунки росгвардії та мвс рф в окупованому Криму.
Встановлено, що ці компанії платили рашистам нібито за «охорону нерухомості Медведчука» на території півострова.
Крім цього, бізнес-структура Марченко регулярно поповнювала російський бюджет у вигляді сплати «податків і зборів».
Загальна сума здійснених платежів на користь країни-агресора становить більше ніж 50 млн у гривневому еквіваленті.
Для реалізації схеми Оксана Марченко зареєструвала в Ялті товариство зі статутним капіталом у понад 1 млрд російських рублів.
Для його створення задіяла активи трьох підконтрольних інвестиційних компаній, які розташовані у Києві.
Потім «кримська» фірма підписала відповідні «охоронні» угоди зі структурами росгвардії та мвс рф.


За даними слідства, після початку повномасштабного вторгнення рф компанія Марченко продовжила фінансувати бюджет росіян.
Під час 11 обшуків на об’єктах нерухомості дружини Медведчука, офісах її київських компаній та за адресами проживання їхніх топменеджерів співробітники СБУ виявили документи, комп’ютери, флешки та мобільні телефони із доказами оборудок, печатки та банківські картки, які фігуранти використовували у незаконній діяльності.
На підставі зібраних доказів слідчі СБУ повідомили Оксані Марченко та очільниці афілійованої фірми Інні Палій у Криму про підозру за ч. 3 ст. 110-2 Кримінального кодексу України (фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України).
Наразі вирішується питання щодо повідомлення про підозру керівникам трьох київських компаній, причетних до злочинної схеми.


Підозрюваним загрожує покарання до 8 років ув’язнення з конфіскацією майна.
Справу розслідували співробітники СБУ Івано-Франківської області та Головного управління контррозвідувального забезпечення об'єктів критичної інфраструктури та протидії фінансуванню тероризму СБУ.
Як повідомляв Укрінформ, у даній справі Оксану Марченко 14 лютого викликають в Управління СБУ в Івано-Франківській області для проведення слідчих дій.