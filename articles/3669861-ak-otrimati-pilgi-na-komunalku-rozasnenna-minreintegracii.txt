У Міністерстві з питань реінтеграції тимчасово окупованих територій України пояснили, як отримати пільгу на житлово-комунальні послуги.

Як передає Укрінформ, про це Мінреінтеграції повідомляє у Телеграмі.
Зазначається, що пільги на оплату житлово-комунальних послуг їх одержувачам з січня цього року надаються виключно у грошовій готівковій формі.
«Людина відтепер може отримати «на руки» свої гроші й, зекономивши енергоресурси, витратити заощаджене на інші потреби. Очікується, що таким чином буде підвищена мотивація громадян до енергоощадження», - йдеться у повідомленні.
Зміни, що набули чинності, стосуватимуться пільговиків, які минулого року отримували пільги у грошовій безготівковій формі. Кошти надходили на обліковий запис в АТ «Ощадбанк», звідки спрямовувалися надавачам житлово-комунальних послуг.
Тепер виплата пільг на оплату житлово-комунальних послуг здійснюватиметься у грошовій готівковій формі – кошти перераховуватиме Пенсійний фонд України.
Пенсіонерам, які до грудня 2022 року отримували пільги у грошовій безготівковій формі, виплата здійснюватиметься шляхом перерахування коштів на їх пенсійні рахунки в уповноважених банках або через відділення Укрпошти, де людина одержує пенсію.
Пільговикам, які не є пенсіонерами, кошти на виплату пільг перераховуються на їх поточні рахунки, відкриті ПФУ в Ощадбанку.
Про відкриття рахунку в банку органи Пенсійного фонду України інформують пільговика.
Щоб одержати кошти з такого рахунку, потрібно особисто звернутися до Ощадбанку для укладення договору про відкриття банківського рахунку.
Якщо ж пільговик бажає отримувати кошти на рахунок в іншому банку або через відділення Укрпошти, він має звернутися з відповідною заявою до органу ПФУ.
У Мінреінтеграції зазначили, що пільговики, які отримають пільгу у грошовій готівковій формі, зобов’язані самостійно сплачувати щомісяця вартість фактично спожитої послуги. Тобто АТ «Ощадбанк» більше не адмініструватиме розрахунки пільговика з надавачами житлово-комунальних послуг як це було при наданні пільги у грошовій безготівковій формі.
Як повідомляв Укрінформ, у Мінреінтеграції пояснили, як багатодітні батьки можуть достроково оформити пенсію.