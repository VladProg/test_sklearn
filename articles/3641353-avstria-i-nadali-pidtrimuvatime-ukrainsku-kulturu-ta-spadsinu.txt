Австрія і надалі допомагатиме українській культурі та спадщині.

Як повідомляє пресслужба МКІП, про це йшлося під час зустрічі міністра культури та інформаційної політики Олександра Ткаченка з Надзвичайним і Повноважним Послом Республіки Австрія в Україні Арадом Бенкьо, передає Укрінформ.
«Сьогодні багато митців попри війну росії проти України залишаються творити в своїй рідній країні. Вони підтримують українців, адже мистецтво лікує та надихає. Поряд з цим, самі митці також потребують підтримки. Мистецькі проєкти – політично та кульутрно важливі для нас. Одночасно ми дуже чекаємо, що наші артисти, які знайшли прихисток в Австрії, скоро повернуться. Аби професійне мистецтво продовжувало розвиватися, ми із вдячністю сприймаємо пропозиції партнерів щодо підтримки української культури», – сказав Ткаченко.

Він наголосив, що через ситуацію, яка склалася в енергетиці в Україні, українські культурні інституції дуже потребують генераторів для продовження безперебійної роботи театрів, цирків, філармоній.

Також під час зустрічі обговорили захист культурних прав українців, які вимушено перебувають в Австрії. Як зазначають у МКІП, у цьому контексті важлива підтримка проєктів, які стосуються: поповнення фондів бібліотек Австрії сучасною українською літературою; продовження проєкту із запровадження україномовних аудіогідів у музеях Австрії; співпраці у сфері відновлення пошкодженої нерухомої культурної спадщини; стажування українських експертів в Австрії; обміну досвідом з питань оцифрування/діджиталізації у сфері культури та культурної спадщини.
Як повідомлялося, внаслідок російської агресії в Україні постраждали 1132 об’єкти культурної інфраструктури, без урахування пам’яток культурної спадщини.
Фото: МКІП