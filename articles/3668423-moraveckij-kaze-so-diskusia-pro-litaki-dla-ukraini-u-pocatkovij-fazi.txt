Дискусія щодо передачі Україні військових винищувачів перебуває у початковій фазі. Польща ухвалить відповідне рішення, якщо буде спільна згода з боку інших країн НАТО.


Про це під час пресконференції у Брюсселі заявив глава польського уряду Матеуш Моравецький, передає Укрінформ.
“Дискусія на тему винищувачів перебуває у початковій фазі. Це мало б бути рішення з боку НАТО. Польща потім прийме рішення, що робити, якщо буде однозначна згода з боку НАТО, що можна передавати винищувачі Україні”, - підкреслив польський прем’єр.
Як повідомляв Укрінформ, Президент України Володимир Зеленський в четвер заявив, що деякі лідери держав-членів Євросоюзу повідомили про готовність надавати Україні усю необхідну зброю, у тому числі й бойові літаки.
Міністр оборони Олексій Резніков нещодавно заявив, що партнери нададуть Україні бойові літаки. Він зауважив, що партнери України постійно чують про потребу в літаках, оскільки це також частина протиповітряної оборони. За його словами, Україна може отримати як F-16, так і інші літаки.