Ігор Клименко гідно зарекомендував себе у захисті України і має необхідні знання та досвід, щоб максимально швидко очолити систему МВС.

Таке переконання висловив Президент Володимир Зеленський під час виступу у Верховній Раді, відео якого оприлюднено на його Телеграм-каналі, повідомляє Укрінформ.

Відео: Офіс Президента, Телеграм
"Розраховую, що Верховна Рада України підтримає призначення на посаду міністра внутрішніх справ Ігоря Клименка - офіцера, який зарекомендував себе гідно у захисті нашої держави від ворога та який має необхідні знання має необхідний досвід, щоб максимально швидко очолити систему Міністерства внутрішніх справ", - сказав Зеленський перед голосуванням за призначення Клименка міністром.
Прем’єр- міністр Денис Шмигаль привітав новопризначеного міністра внутрішніх справ Ігоря Клименка в урядовій команді та висловив переконання, що його досвід та знання дадуть змогу подолати виклики, що стоять перед МВС. Про це глава уряду написав у Телеграмі.
«Ігор Клименко - міністр внутрішніх справ України. Верховна Рада підтримала це призначення. Ігор Володимирович має необхідний досвід та знання, щоб подолати виклики, які зараз стоять перед міністерством», - зазначив Шмигаль.
За його словами, пріоритети у діяльності МВС чіткі та зрозумілі: оборона країни, визволення територій, захист кордонів, безпека громадян.
Водночас Прем'єр-міністр висловив переконання, що реформи, які розпочав попередній очільник МВС Денис Монастирський і його колеги, будуть продовжені.
«Роботи багато. Так само як і відповідальності. Вітаємо в урядовій команді», - додав він.
Як повідомлялося, після загибелі глави МВС Дениса Монастирського унаслідок катастрофи гелікоптера у Броварах 18 січня уряд призначив Ігоря Клименка в.о. міністра внутрішніх справ.
6 лютого Прем‘єр-міністр Денис Шмигаль зареєстрував у парламенті подання про призначення Клименка на посаду міністра внутрішніх справ, а 7 лютого Верховна Рада підтримала це призначення.
Ігор Клименко понад 20 років працює у структурах Міністерства внутрішніх справ. Із 25 вересня 2019 року до 20 січня 2023 року він був головою Національної поліції України.