Восьмий апеляційний адміністративний суд заборонив діяльність політичної партії «Партія регіонів» та зобов’язав передати її активи та майно у власність держави.

Як передає Укрінформ, про це інформує пресслужба суду.
Зазначається, що 21 лютого 2023 року колегія суддів Восьмого ААС завершила розгляд адміністративної справи № П/857/1/23 про заборону Політичної партії «Партія регіонів».
“Інформуємо про те, що судом задоволено позовні вимоги Міністерства юстиції України: заборонено діяльність Політичної партії «Партія регіонів». Зобов’язано передати майно, кошти та інші активи партії, її обласних, міських, районних організацій, первинних осередків та інших структурних утворень у власність держави”, - ідеться в повідомленні.
Зазначається, що повний текст рішення по справі про заборону політичної партії буде оприлюднений на офіційних сайтах Міністерства юстиції України та Верховної Ради України.
Як повідомлялося, 14 травня 2022 року Президент Володимир Зеленський підписав Закон «Про внесення змін до деяких законодавчих актів України щодо заборони політичних партій». Документ розширює перелік підстав для заборони політичної партії через суд.
Відповідними підставами є виправдовування, визнання правомірним або заперечення збройної агресії проти України, у тому числі шляхом подання збройної агресії російської федерації та/або республіки білорусь проти України як внутрішнього конфлікту, громадянського конфлікту, громадянської війни.
Передбачається, що в разі заборони судом політичної сили її майно, кошти та інші активи переходять у власність держави.
Фото: facebook.com/myvaskiv