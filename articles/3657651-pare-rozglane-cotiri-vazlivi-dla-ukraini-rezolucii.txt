У Страсбурзі розпочалася зимова пленарна сесія Парламентської асамблеї Ради Європи, на якій, зокрема, розглядатимуться чотири важливі для України резолюції.

Як повідомляє кореспондент Укрінформу, під час відкриття засідання був затверджений порядок денний та обраний президент ПАРЄ - ним став депутат з Нідерландів Тіні Кокс.
У своїй промові Кокс наголосив на тому, що війна рф проти України буде в центрі уваги роботи ПАРЄ, та закликав присутніх вшанувати хвилиною мовчання пам’ять жертв російської агресії.
Очікується, що однією з головних подій пленарної сесії стануть термінові дебати щодо правових та правозахисних аспектів агресії російської федерації проти України за участю голови Центру громадянських свобод, лауреатки Нобелівської премії миру 2022 року Олександри Матвійчук.
За словами члена постійної делегації Верховної Ради у ПАРЄ Євгенії Кравчук, у фокусі зимової пленарної сесії Парламентської асамблеї Ради Європи будуть чотири важливі для України резолюції.
Це, зокрема, резолюція "Правові аспекти та аспект прав людини в агресії російської федерації проти України", яка, за словами депутата, стане "найбільшим документом сесії, який буде ухвалено за підсумком дебатів за терміновою процедурою".
Ще одна важлива резолюція – "Саміт Ради Європи у Рейк’явіку: Об’єднані довкола цінностей перед надзвичайними викликами", де буде окреслено основні теми зустрічі лідерів країн-членів Ради Європи, що відбудеться у травні.
Крім того, очікується схвалення резолюцій "Сексуальне насильство, пов’язане з конфліктом" та "Вплив збройних конфліктів на навколишнє середовище".
Зимова пленарна сесія Парламентської асамблеї Ради Європи проходитиме у Страсбурзі 23 - 27 січня.
У жовтні 2022 року ПАРЄ за результатами термінових дебатів “Нове загострення агресії російської федерації проти України” ухвалила резолюцію, у якій оголосила режим рф терористичним.