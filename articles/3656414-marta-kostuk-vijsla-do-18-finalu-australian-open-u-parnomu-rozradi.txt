Українка Марта Костюк та Олена-Габріела Русе з Румунії пробилися до третього раунду Відкритого чемпіонату Австралії з тенісу у Мельбурні.

У другому колі парного розряду змагань українсько-румунський дует здобув вольову перемогу над посіяними під 9-м номером американкою Ніколь Мелікар-Мартінес та австралійкою Еллен Перес - 3:6, 7:6 (9:7), 6:0, передає Укрінформ.
За вихід до чвертьфіналу Australian Open Костюк та Русе зустрінуться з переможницями протистояння посіяного під 7-м номером бразильсько-китайського тандему Беатріс Аддад Мая - Чжан Шуай з чешками Міріам Колодзейовою та Маркетою Вондроушовою.
Зазначимо, що до 1/8 фіналу парної сітки турніру не змогли пробитися українка Надія Кіченок та Кімберлі Ціммерманн із Бельгії, які поступилися 10-м «сіяним» японкам Сюко Аоямі та Ені Сібахарі - 2:6, 2:6.
Відкритий чемпіонат Австралії триватиме до 29 січня.
Фото: btu.org.ua.