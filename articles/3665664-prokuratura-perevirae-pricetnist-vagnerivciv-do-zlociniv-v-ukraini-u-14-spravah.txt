Прокуратура здійснює досудове розслідування у 14 кримінальних провадженнях щодо причетності учасників приватних військових компаній, зокрема «групи вагнера», до воєнних злочинів на території України.

Про це інформує пресслужба Офісу генерального прокурора, передає Укрінформ.
«Офіс Генерального прокурора здійснює процесуальне керівництво у 14 кримінальних провадженнях, в яких перевіряється інформація щодо причетності учасників ПВК до воєнних злочинів на території України. Щодо «вагнерівців» можна сказати, що …є підозри за фактами вбивств, пограбування і жорстокого поводження. За даними слідства, саме вони причетні до вбивства старости села Мотижин та багатьох інших звірств на Київщині, де учасники ПВК «вагнер» діяли у складі збройних сил рф, а не були відокремленим підрозділом», - йдеться у повідомленні.
Зазначається, що «вагнер» створили у 2014 році для спецзавдань поза рф, він комплектувався з досвідчених військових. Але, намагаючись залучити більше рекрутів до війни в України, керівники ПВК почали набирати в’язнів і тяжко хворих людей.
Також прокурори повідомляють, що за принципом «вагнера» створюються інші ПВК, зокрема, «редут», «ліга», «ветеран», «парма», «алга». Попри те, що агітація ведеться по всій росії й залучаються громадські організації – результату немає, що зумовлює «гастролі» в’язницями».
«Намагаються вербувати і в Україні — на тимчасово окупованих територіях. Однак, за даними слідства, представникам «вагнера» та інших угруповань не вдається залучити до своїх лав значну кількість українців», - підкреслюють у відомстві.
Заступник начальника Департаменту протидії злочинам ОГП Тарас Семків підкреслив, що слідство прагне притягнути до кримінальної відповідальності керівника «вагнера», принаймні заочно.
«Він буде оголошений у міжнародний розшук і не зможе виїхати за межі рф. Для керівника приватної компанії, що веде справи за кордоном, не мати можливості виїхати – це суттєво. Також можемо сподіватися, що після нашої перемоги влада рф видасть його та інших воєнних злочинців», - сказав він.
Як повідомлялося, за інформацією британської розвідки, масштаби програми вербування на війну в Україну засуджених з боку російської приватної військової компанії "вагнер", імовірно, суттєво скоротилися з піку влітку та восени 2022 року.