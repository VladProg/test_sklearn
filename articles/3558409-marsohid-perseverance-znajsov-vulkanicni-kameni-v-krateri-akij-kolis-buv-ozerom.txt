Марсохід Perseverance Національного управління з аеронавтики і дослідження космічного простору (NASA) виявив на Червоній планеті вулканічні камені в кратері Єзеро, який колись був озером.

Як передає Укрінформ, про це повідомляє Space.com.
«Ми були дуже раді знайти магматичні породи. Більшість із нас очікували, що вивчатимуть гірські породи, відкладені в озері, і нам знадобилося чимало часу, щоб зрозуміти той факт, що породи на дні кратера є магматичними», - заявив Кен Фарлі, професор геохімії Каліфорнійського технологічного інституту й науковий співробітник проєкту в місії NASA.
Відкриття вулканічних порід стало справжньою несподіванкою, оскільки передбачалося, що марсохід Perseverance приземлиться на осадові породи, утворені з мулу та детриту в стародавньому озері, яке ще заповнювало місце посадки марсохода у кратері Єзеро приблизно 3,7 мільярда років тому.
Зазначається, що за словами Фарлі, поки що походження магматичних порід в Єзеро залишається загадкою, оскільки немає очевидних вулканічних особливостей у кратері або поблизу нього.
Як повідомляв Укрінформ, космічний апарат Perseverance був доправлений на Марс разом із гелікоптером Ingenuity у межах дослідницької місії NASA 18 лютого 2021 року.
Одне з його завдань - зібрати на Марсі зразки породи, які на Землю вивезе спеціальна спільна місія Європейської космічної агенції та NASA.
Фото: NASA