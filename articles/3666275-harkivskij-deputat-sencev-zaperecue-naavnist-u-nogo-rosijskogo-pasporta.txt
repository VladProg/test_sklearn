Депутат Харківської обласної ради Микита Шенцев, який обирався від нині забороненої партії «Опозиційна платформа — За життя», заперечує наявність у нього російського паспорта.

Відповідну заяву він опублікував у Фейсбуці, передає Укрінформ.
«Я хочу офіційно заявити, що в мене немає жодного іншого паспорта, окрім українського. Я громадянин України, і це моє єдине громадянство», - написав Шенцев.
Він зауважив, що інформація про нібито наявність у нього російського паспорта поширилася в ЗМІ і соцмережах через те, що він начебто є у списку на позбавлення українського громадянства, який уже підписав Президент України.
«Впевнений, що у правовій державі неможливо позбавити ось так людину її єдиного громадянства. Указу Президента я не бачив, якщо факт присутності мене у списку на позбавлення громадянства підтвердиться, я юридично відстоюватиму своє конституційне право бути громадянином своєї країни», - заявив Шенцев.
Раніше, 1 лютого, він заявив, що написав заяву про складання депутатських повноважень. Очікується, що облрада розгляне його заяву на сесії, що має відбутися 14 лютого.
Микита Шенцев – син народного депутата з Харківщини Дмитра Шенцева, колишнього члена ОПЗЖ. У вересні парламент достроково припинив повноваження Шенцева-старшого у зв’язку з його особистою заявою про складання мандату.
Про те, що у Шенцева-молодшого з 8 серпня 2014 року наявне російське громадянство, 4 лютого повідомило видання Цензор.Нет із посиланням на власні джерела.
Як повідомляв Укрінформ, Президент України Володимир Зеленський позбавив українського громадянства низку політиків часів Віктора Януковича, які мають російське громадянство. Серед них Дмитро Табачник, Віталій Захарченко, Андрій Клюєв, Олександр Клименко.
Фото: Facebook/Микита Шенцев