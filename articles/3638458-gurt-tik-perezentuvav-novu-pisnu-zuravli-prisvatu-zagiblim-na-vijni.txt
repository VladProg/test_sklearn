Гурт «ТІК» перезентував нову пісню «Журавлі», присвячену пам’яті всіх, кого забрала війна.

Про це кореспондентові Укрінформу повідомили у пресслужбі гурту «ТІК».

«Існує легенда, що саме із журавлями душі загиблих воїнів повертаються до рідної землі і своїх домівок, де досі чекають. Саме тому нову пісню ми назвали «Журавлі». Якщо не рахувати перезапуску «Люби ти Україну», це перша прем’єра нашого гурту з початку повномасштабної війни. Не тому, що всі ці місяці нам не було, що сказати. А тому, що сказати хотілось саме те, що йде від серця», - сказав фронтмен «ТІК» Віктор Бронюк.

За його словами, нова пісня і відзнятий на неї кліп – це присвята всім, хто віддав життя за Україну, вона про кожного українця і українку, подих яких обірвала війна.
В основі пісні - вірш «Присвята загиблому солдату» поетеси Анни Осадчої, який вона надіслала Віктору Бронюку в Інстаграм. Лідер «ТІК» дописав приспів та музику.

Оскільки частина учасників гурту наразі мобілізовані й проходять службу у лавах ЗСУ, записували пісню малим складом.
«Хотілося би хоч зараз підвести риску, та, на жаль, втрати ще будуть продовжуватися, аж поки не здобудемо Перемогу. Маємо пам’ятати кожного і ту найвищу ціну, яку українці віддають за незалежну Україну. Мусимо робити висновки, щоб не допустити нічого побідного у майбутньому, і завжди цінувати здобуту свободу й можливість жити у вільній країні», - зазначив Бронюк.

Кліп на нову пісню «ТІК» зняв режисер Роман Веркулич, з яким гурт співпрацює вже багато років. Чорно-біле відео має дві сюжетні лінії. У першій — Віктор Бронюк з музикантами грають концерт для тих, хто через війну наживо його вже не почує. У другій — образи рідних, які до останнього чекають своїх Героїв.

У фіналі кліпу воїн ЗСУ постає у образі розіп’ятого Ісуса Христа. Позаяк жертовність кожного, хто став на захист України - це не просто символ, а щоденна реальність.

Фото надані пресслужбою гурту «ТІК»