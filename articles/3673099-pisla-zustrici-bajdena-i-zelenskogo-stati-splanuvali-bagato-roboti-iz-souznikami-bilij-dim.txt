Після проведення переговорів у Києві між президентами Байденом і Зеленським Сполучені Штати націлені реалізувати великий обсяг роботи із союзниками й партнерами щодо підтримки України у її протистоянні агресії рф.

Про це заявив у вівторок під час брифінгу для журналістів радник Білого дому з питань національної безпеки Джейк Салліван, передає власний кореспондент Укрінформу.
«Він (Байден – ред.) мав нагоду вчора провести глибоку, детальну розмову з Президентом Зеленським щодо кожного аспекту конфлікту. І в результаті цього буде проведено багато подальшої роботи, у тому числі, в тісній консультації з нашими союзниками та партнерами»,- зауважив радник Білого дому.
Салліван також зазначив, що глава Білого дому скористається цією можливістю вже у вівторок під час зустрічі з Президентом Польщі Дудою та його командою. За його словами, Байден має намір обговорити «продовження роботи у рамках більшої коаліції країн, які прагнуть підтримати Україну військовою, економічною, гуманітарною допомогою та іншими формами підтримки».
При цьому Салліван уточнив, що теми переговорів президентів Байдена і Дуди також включатимуть «усі аспекти» війни рф проти України.
Як повідомляв Укрінформ, Президент США Джо Байден відвідав Київ з неоголошеним візитом у понеділок, 20 лютого. Він провів ґрунтовні переговори з Президентом України Володимиром Зеленським.
У вівторок Байден перебуває з офіційним візитом у Варшаві, де заплановані його зустрічі з державним керівництвом країни та лідерами країн «Бухарестської дев'ятки».
Фото: ОП