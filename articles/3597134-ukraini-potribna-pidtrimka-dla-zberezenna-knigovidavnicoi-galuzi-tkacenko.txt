Україні потрібна підтримка, щоб зберегти книговидавничу галузь, відновити зруйновані бібліотеки, а також закупити для них нові книжки.

Як передає Укрінформ, про це написав міністр культури та інформаційної політики Олександр Ткаченко в Телеграмі.
"Вчора розпочався Франкфуртський книжковий ярмарок. Це одна з найбільших та найвпливовіших книжкових подій світу, яка продовжиться до 23 жовтня. Цьогоріч на ярмарку Український інститут книги та Goethe-Institut в Україні представляють національний стенд від України «Наполегливість існування». Він має власну сцену для спеціальної й публічної програми англійською та німецькою мовами, де експонуються понад 40 видавців з України", - написав міністр.

Ткаченко зазначив, що під час заходу нагадав, у якому світі сьогодні живе Україна - під постійними обстрілами та в режимі літературного геноциду з боку загарбників. За його словами, попри війну, в Україні запускають нові проєкти, що відповідають часу. Однак країні також потрібна підтримка, щоб зберегти книговидавничу галузь, відновити зруйновані бібліотеки й закупити нові книжки для них.
Франкфуртський книжковий ярмарок проходитиме 19-23 жовтня. Його девіз – «Слова поєднують світи» (Wordsconnect Worlds).