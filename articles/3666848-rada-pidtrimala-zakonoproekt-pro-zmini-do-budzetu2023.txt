Верховна Рада підтримала у першому читанні законопроєкт №8399, який передбачає спрямування додаткових 5,56 млрд грн на реалізацію комплексу невідкладних заходів для подолання наслідків вторгнення рф в України.

Документ підтримали 266 народних депутатів, передає Укрінформ із посиланням на Телеграм-канал парламентарія Ярослава Железняка.
Законопроєктом пропонується збільшити на 5 564,7 млн грн видатки та надання кредитів спеціального фонду держбюджету за рахунок грантів та допомоги від партерів (445,6 млн грн), здійснення додаткових зовнішніх запозичень (3 842,0 млн грн) та повернення коштів, наданих Міністерству економіки для Фонду загальнообов’язкового державного соціального страхування на випадок безробіття для виплати допомог (1 277,0 млн грн).
Документ передбачає спрямування:
1 347,0 млрд грн – на реконструкцію та/або модернізацію трьох лікарень (Охматдит, університетська клініка у Києві та реабілітаційний центр у Львові),
1 115,9 млрд грн – на програму відбудови мостів,
1 277,0 млрд грн – на гранти для малого та мікробізнесу зі сфери переробки,
1 094,1 млрд грн – на облаштування пунктів пропуску на українсько-польському кордоні,
365,7 млн грн – Фонду часткового гарантування кредитів у сільському господарстві,
285 млн грн - на закупівлю безпілотників для моніторингу державного кордону,
79,9 млн грн - на закупівлю спецобладнання для лікарень.
Реалізація законопроєкту призведе до збільшення розміру дефіциту держбюджету та граничної суми боргу на 3 842,0 млн гривень.
Проєкт розроблений спільно з Міністерством фінансів та Міністерством розвитку громад, територій та інфраструктури.
Як повідомляв Укрінформ, протягом 2022 року Україна отримала міжнародної фінансової допомоги на понад 32 млрд дол., з яких 14 млрд дол. – це гранти.