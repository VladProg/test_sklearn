Вільнюський старий театр, у 1946-2002 рр. - російський драмтеатр Литви, відмовляється від показу вистав авторів, які підтримують росію та війну проти України. Це стосується і вистав, спадкоємці авторських прав на які підтримують агресію рф.

Як передає Укрінформ, про це повідомляє Delfi з посиланням на пресреліз театру.
«Після того, як з'ясувалися нові факти про громадян росії, які є авторами п'єс, вистав або спадкоємцями авторських прав, театр відповідально ухвалив рішення не показувати вистави, що суперечать його цінностям», – йдеться у пресрелізі.
Очільник театру Ольга Полевікова підтвердила, що театр припинив співпрацю з цими авторами і не має спільних нових проєктів з російськими авторами; крім того, театр не бачить подальшої можливості співпраці з авторами, які відкрито не висловили своєї позиції щодо російської війни в Україні.
За даними театру, наразі переглядають репертуар, договори з авторами, укладені до війни. «Ми чудово розуміємо бажання авторитарної росії, путінського режиму використовувати "велику" російську культуру як м'яку силу, відкрите бажання зробити культуру зброєю», – йдеться у повідомленні.
Театр оголосив, що відмовився від показу вистав "Воля" (за творами Василя Шукшина), "Утопія" (Михайло Дурненков), "Льод" (за романом Володимира Сорокіна). Було також ухвалено рішення не показувати "Кицин дім" (Самуїл Маршак), "Сволочне кохання" (Павло Санаєв), "Гірку" (Олексій Житковський).
«Вільнюський старий театр – мультикультурний та відкритий європейський театр, який заохочує, підтримує та поширює культуру нацменшин, що мешкають у Литві (росіян, поляків, українців, білорусів, євреїв тощо). Театр, в основі якого лежить толерантність та цінності відкритого суспільства, ініціює та заохочує співпрацю між громадами з різною культурою, прагне синергії театрів різних традицій», – сказала Полевікова.
Театр повідомив, що створює робочу групу, яка стежитиме за зміною ситуації у світі та у випадку зміни обставин оперативно реагуватиме на зміну репертуару.
Напередодні Литовський театр опери та балету (минулого тижня) повідомив, що скасовує покази балетів російських композиторів – Сергія Прокоф'єва та Ігоря Стравінського.
Як повідомляв Укрінформ, на початку грудня міністр культури та інформаційної політики України Олександр Ткаченко написав у блозі, що доки не закінчиться війна в Україні, світ має бойкотувати присутність росії у міжнародному культурному просторі.
Ткаченко зазначив, що культура не може бути поза політикою. Особливо коли культура – один із видів політики, який використовує ядерна держава-терорист як зброю у війні проти світової демократії. І нині війна точиться не лише за територіальну цілісність України, за життя людини, війна йде за українську культуру.
Фото: ©DELFI