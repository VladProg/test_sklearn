Комітет Верховної Ради України з питань європейської інтеграції на засіданні у п‘ятницю розглянув десять євроінтеграційних законопроєктів. Незабаром рішення щодо них ухвалюватиме український парламент.

Про це заступниця голови Комітету, голова постійної делегації ВР в ПАРЄ Марія Мезенцева (парламентська фракція "Слуга народу") повідомила під час брифінгу в Медіацентрі "Україна – Укрінформ".
"Сьогодні (3 лютого – ред.) на засіданні Комітету Верховної Ради з питань євроінтеграції ми розглянули ще десять євроінтеграційних законопроєктів, які найближчим часом будуть голосуватися в українському парламенті", – сказала народна депутатка.
Зокрема, вона уточнила, що один із розглянутих проєктів законів стосується пропозиції щодо зняття мит і додаткових плат на території України за перевезення і доставку дронів, безпілотників, оптики нічного бачення для українських Сил оборони.
Мезенцева наголосила, що євроінтеграційна робота триває фактично щоденно.
Як повідомлялося, за даними заступниці Голови Верховної Ради України Олени Кондратюк, у 2022 році ВР ухвалила 50 євроінтеграційних законодавчих актів.
У Києві 3 лютого відбувається саміт Україна - ЄС. Одне з ключових питань заходу – перспектива якнайшвидшого початку переговорного процесу про вступ України до Євросоюзу після виконання всіх рекомендацій Єврокомісії.