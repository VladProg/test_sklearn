Фонд державного майна України 9 березня 2023 року проведе аукціон з продажу Дружбівського кар’єру нерудних копалин «Кварц».

Про це повідомляє пресслужба Фонду державного майна України, передає Укрінформ.
«9 березня команда Фонду проведе аукціон з рідкісним лотом – Дружбівський кар’єр нерудних копалин «Кварц» – зі стартовою ціною у 4,8 млн грн. Об’єкт приватизації знаходиться у Коростенському районі Житомирщини», - йдеться у повідомленні.
Наголошується, що раніше у кар’єрі добували пісок, гравій, глину і каолін. Протягом попередніх років підприємство зазнало збитків: у 2021 році - на 95 тис. грн, а 2022 року – на 290 тис. грн.
Площа «Кварцу» складає понад 9 тис. кв.м та займає 128 га. На ньому знаходяться 24 об’єкти нерухомості, зокрема, будівлі управління, їдальня, побутовий корпус, гараж-стоянка для бульдозерів, корпус дроблення, трансформаторна підстанція, будівлі насосної станції, трансформаторні підстанції, тепловозне депо, гараж, пункт техобслуговування з прибудовою, будівля автогаража тощо.
У Фонді держмайна зазначають, що новому власнику буде дозволено відновити видобувну діяльність навколо місцевого озера. Також за умовами приватизації заборонено звільнення працівників кар’єру протягом шости місяців.
Крім того, переможець аукціону буде зобов’язаний виплатити борги підприємства у сумі 2,82 млн грн.
Як повідомлялося, Фонд держмайна провів приватизаційний аукціон львівського готелю «Власта». В торгах взяли участь 23 інвестори, а переможна ціна зросла у 16 разів – до 115 млн грн.
Фото: Oleksandr Malyon