Сьогодні благовістування про Різдво Христове відлунює гомоном війни та брязканням зброї в Україні, яка переживає жахливі наслідки провокативної та несправедливої загарбницької війни.

Про це йдеться в Патріаршому посланні на Різдво Христове, повідомляє Укрінформ.
“Благовістування про Різдво Христове сьогодні відлунює гомоном війни та брязканням зброї в Україні, яка переживає жахливі наслідки провокативної та несправедливої загарбницької війни. Для нас, християн, усі війни є вбивством наших братів; усі вони є громадянськими війнами, які, як проголосив Святий і Великий Собор Православної Церкви, є «результатом присутності зла і гріха у світі», - йдеться у посланні.
Його Всесвятість Вселенський Патріарх побажав, щоб прийдешній 2023 рік став періодом миру, любові та солідарності, добротою і благодаттю Божественного Слова, яке стало тілом для нас і заради нашого спасіння, справді роком праведності Господа.
Як повідомляв Укрінформ, у листопаді у Вселенському Патріархаті відбулося богослужіння та панахида за жертвами голодоморів в Україні.