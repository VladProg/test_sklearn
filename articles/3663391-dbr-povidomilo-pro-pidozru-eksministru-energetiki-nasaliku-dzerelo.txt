Державне бюро розслідувань повідомило про підозру ексміністру енергетики та вугільної промисловості Ігорю Насалику.

Про це повідомив у коментарі Укрінформу обізнаний співрозмовник у відомстві.
Зокрема, ексміністру інкримінують підписання збиткових для держави угод на 1,5 млрд грн.
За даними слідства, угоди були на користь компаній, пов’язаних із олігархом Дмитром Фірташем.
Варто зазначити, що офіційно у ДБР поки не коментують дану ситуацію.
Ігор Насалик – народний депутат III, IV і VIII скликань. Тричі був міським головою Калуша на Івано-Франківщині. З квітня 2016 року обіймав посаду міністра енергетики та вугільної промисловості в уряді Володимира Гройсмана.

У 2019 році Спеціалізована антикорупційна прокуратура повідомила Насалику про підозру у скоєнні злочину щодо подання суб’єктом декларування завідомо недостовірних відомостей у декларації: у 2014 році він отримав у позику 1,249 млн дол. від фізичної особи. Проте в порушення вимог Закону України "Про запобігання корупції" чиновник не відобразив цю інформацію у щорічних деклараціях.