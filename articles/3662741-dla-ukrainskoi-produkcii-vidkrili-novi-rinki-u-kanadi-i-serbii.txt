У січні 2023 року для експорту української продукції тваринництва було відкрито три нові ринки: один у Канаді та два у Сербії.

Як передає Укрінформ, про це повідомляє пресслужба Державної служби України з питань безпечності харчових продуктів та захисту споживачів.


Зазначається, що Держпродспоживслужба і Канадське агентство інспекції харчових продуктів (CFIA) погодили форму ветеринарного сертифікату для експорту з України до Канади бджолопакетів. Сертифікат дає змогу українським виробникам експортувати до Канади не лише бджолиних маток, а й живих бджіл.


Крім цього, Держпродспоживслужба і Міністерство сільського, лісового господарства та управління водними ресурсами Республіки Сербія погодили форми сертифікатів здоров’я для експорту: топлених жирів, не призначених для споживання людиною, призначених для використання як кормовий матеріал, для ввезення або транзиту через Сербію та топлених жирів, не призначених для споживання людиною, призначених для використання за межами кормового ланцюга, для ввезення або транзиту через Сербію.


Як повідомляв Укрінформ, у 2022 році було погоджено 22 форми міжнародних ветеринарних сертифікатів на експорт об'єктів державного ветеринарно-санітарного контролю та нагляду з України в 12 країн.