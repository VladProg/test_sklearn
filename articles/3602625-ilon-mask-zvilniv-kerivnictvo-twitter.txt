Негайно після завершення придбання компанії Twitter, мільярдер Ілон Маск звільнив попереднє керівництво компанії.

Як повідомляє кореспондент Укрінформу, про це пише CNBC.

“Генеральний директор Твіттер Параг Агравал та фінансовий директор Нед Сегал покинули центральний офіс компанії у Сан-Франциско й більше не повернуться”, - йдеться у матеріалі.

Зазначається, що повідомлення про звільнення отримала також глава юридичного департаменту Віджая Гаде.

Як повідомлялося, Маск у квітні запропонував Twitter Inc викупити її акції в угоді загальною сумою близько $44 мільярдів. Утім, після початку переговорного процесу, бізнесмен заявив, що відмовляється від своєї пропозиції через те, що компанія порушила домовленості й надала хибну інформацію.

Ішлося про те, що керівництво компанії начебто намагалося ввести в оману щодо кількості користувачів соцмережі – через велику кількість ботів. Крім того, конфлікт виник на тлі виплати Twitter Inc багатомільйонної компенсації колишньому начальнику служби мережі та його адвокатам без згоди Маска. Претензії з боку мільярдера висувалися також у зв’язку з приховуванням керівництвом компанії випадків порушення правил кібербезпеки, в тому числі зламів облікових записів користувачів.

Компанія звернулася до суду у зв’язку зі спором, який виник з мільярдером.

Минулого тижня Маск запропонував Twitter Inc завершити угоду про купівлю соціальної платформи на умовах, які обговорювалися на початку цього процесу. Після цього суддя, який веде справу, на підставі пропозиції Маска постановив призупинити судовий розгляд до 28 жовтня.
Фото: Getty Images