Українців треба заохочувати встановлювати сонячні електростанції у домогосподарствах. Сприятиме цьому законопроєкт, який наразі готують у Верховній Раді.

Як передає Укрінформ із посиланням на сайт ВРУ, про це повідомив народний депутат, член парламентського Комітету з питань енергетики та житлово-комунальних послуг Андрій Жупанин.

«Думаю, це правильна ідея – заохочувати встановлювати ці станції. Крім того, що це покриває свою частину споживання, вони ще видають електроенергію в мережу, і на цьому можна заробити. Потреба у держави, щоб ці станції продовжували встановлювати, залишається», - зазначив депутат.
Він наголосив, що наразі у парламенті напрацьовується законопроєкт, завдяки якому буде перезапущена система встановлення сонячних домашніх електростанцій.
«Ми розраховуємо зареєструвати документ у межах місяця. Під це плануємо домовитися з урядом про виділення кредитів для фінансування встановлення цих електростанцій. Головною умовою, що обговорена з Укренерго, є встановлення невеликої акумулюючої станції», - сказав Жупанин.
Як повідомлялося, дефіцит електроенергії внаслідок енергетичного терору з боку росії поглибив падіння реального ВВП України у 2022 році на 1,3 відсоткового пункта, зокрема у IV кварталі 2022 року – на 4 в.п.