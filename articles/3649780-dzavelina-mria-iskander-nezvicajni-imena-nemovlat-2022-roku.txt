Міністерство юстиції оприлюднило перелік імен, якими українці називали своїх дітей у другому півріччі 2022 року, серед яких як традиційні, так і рідковживані або незвичайні.

Про це у Фейсбуці повідомляє пресслужба Мін'юсту, передає Укрінформ.
Зокрема, як зазначили у міністерстві, все частіше батьки креативно підходять до цього питання й обирають незвичні імена, хоча більшість все ж таки надає перевагу традиційності у виборі імені для своїх немовлят.

Так, впродовж II півріччя 2022 року найпопулярнішими жіночими іменами, якими українці називали своїх малюків, стали Анна, Анастасія, Вероніка, Софія, Олександра, Марія, Вікторія, Мілана, Соломія, Варвара, Єва.
Найпоширенішими ж чоловічими іменами стали Артем, Дмитро, Іван, Максим, Михайло, Данило, Владислав, Олександр, Андрій.
Також українці обирають рідковживані й незвичайні імена для своїх малюків, серед яких багато оригінальних варіантів.
Так, серед жіночих імен є Мрія, Луна, Авіталь-Азаліна, Мєр'єла, Сладіслава, Квіта, Ульпана, Мантикора, Ніколоз, Русаліна, Юнія, Джавеліна.
Серед чоловічих: Іскандер, Воліслав, Марс, Велеслав, Ахіллес, Сармат, Світозар, Нимрод, Калеп, Ларс, Саркіс, Стиліан, Х'юго, Нікодим, Нектарій.