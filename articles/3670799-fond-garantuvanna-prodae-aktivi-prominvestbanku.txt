Фонд гарантування вкладів фізичних осіб виставляє на продаж активи ПАТ «Промінвестбанк» зі стартовою ціною лота 136,8 млн грн.

Як передає Укрінформ, про це повідомляє пресслужба Фонду гарантування.
"1 березня в системі Prozorro.Продажі відбудеться аукціон з продажу активів ПАТ «Промінвестбанк», який ліквідується Фондом гарантування вкладів. Одним лотом на торги виставлено об’єкт нерухомості, основні засоби та корпоративні права приватної організації. Активи на продаж виставляються повторно", - йдеться в повідомленні.
Так, до складу лоту увійшов нежитловий будинок з добудовою, загальною площею понад 9 тис. кв. м у Десянському районі столиці на вулиці Миколи Закревського. Зараз у будівлі розміщується приватний навчальний заклад. Крім того, на продаж виставлені основні засоби та корпоративні права (пайовий внесок в нефінансову установу) приватної організації.
У Фонді гарантування наголошують, що обов`язкова умова продажу: включення до договорів купівлі-продажу зобов’язання покупця використовувати нерухоме та рухоме майно за призначенням, пов’язаним з наданням освітніх послуг.
Початкова ціна реалізації лота – 136,8 млн грн. Торги пройдуть за англійською моделлю аукціону. Кошти, отримані від продажу активів, Фонд спрямує на розрахунки з кредиторами ПАТ «Промінвестбанк».
Як повідомляв Укрінформ, Фонд гарантування вкладів фізичних осіб розпочав ліквідацію Промінвестбанку та МР Банку 25 лютого на підставі рішень правління Національного банку України про відкликання банківських ліцензій та ліквідацію і відповідних рішень виконавчої дирекції Фонду. Рішення РНБО «Про примусове вилучення в Україні об’єктів права власності російської федерації та її резидентів» було введено в дію указом Президента України від 11 травня 2022 року.