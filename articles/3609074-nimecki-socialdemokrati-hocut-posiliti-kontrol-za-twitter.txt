Провідні представники Соціал-демократичної партії Німеччини вважають, що придбання соцмережі Twitter Ілоном Маском може негативно позначитися на свободі вияву думок.

У зв'язку з цим у СДПН запропонували посилити контроль за цією платформою, передає Укрінформ із посланням на DW.

"Я вважаю серйозною проблемою перехід Twitter до того, хто хоче ще більше політизувати цю мережу", - заявив співголова СДПН Ларс Клінгбайль. Він вважає, що у разі "подальших атак на плюралізм думок" мають бути вжиті "послідовні заходи".
Своєю чергою депутат бундестагу від СДПН Єнс Циммерман назвав розвиток ситуації "надзвичайно критичним". За його словами, з урахуванням скорочення штату вдвічі Twitter не зможе виконувати вимоги європейського законодавства щодо модерації контенту та реагування на скарги.
"Федеральне відомство у справах юстиції має взяти Twitter під суворіший контроль і в разі порушень діяти швидко і рішуче", - зазначив Циммерман. Він додав, що очікує на рішучі дії від міністра юстиції ФРН Марка Бушмана.
Як уточнює DW, федеральне відомство у справах юстиції у ФРН відповідає за скарги на проблемний контент у соціальних мережах і може за потреби штрафувати операторів платформ.
"На думку представника СДПН, у разі невиконання вимог штрафи можуть бути накладені не лише на Twitter як юрособу, а й на окремих менеджерів, які відповідають за ці напрямки роботи", - зазначається в публікації.
Як повідомляв Укрінформ, 27 жовтня Ілон Маск завершив угоду про купівлю компанії Twitter вартістю 44 млрд дол. Негайно після придбання він розпустив раду директорів, зміцнивши контроль над компанією.