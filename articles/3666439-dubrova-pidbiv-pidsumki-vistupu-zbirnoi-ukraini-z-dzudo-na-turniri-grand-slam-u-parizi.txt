Головний тренер збірної України з дзюдо Віталій Дуброва оцінив виступ своїх підопічних на змаганнях у Парижі.

Він розповів про це ексклюзивно для Укрінформу.
«Вцілому, звісно, виступом збірної на змаганнях задоволений. Дві нагороди – це, дійсно, дуже хороший результат. Перемога Ядова – це друга перемога для України саме на цьому турнірі. Ці змагання – одні з найпрестижніших у світі, іноді їх навіть називають Малим чемпіонатом світу. В першу чергу, важливо, що це змагання Олімпійської кваліфікації і Богдан, і Даша набрали досить великі бали», - сказав Дуброва.
Він також зауважив, що переможець турніру Богдан Ядов підтвердив його очікування.
«Виступом Ядова задоволений. Від Богдана зараз постійно чекаємо результат, тому що він чинний чемпіон Європи. Останні змагання були для нього трішки не вдалими. У Португалії минулого тижня він поступився в першому колі, він потрапив на задушливий прийом, розслабився. Але як бачимо у Парижі він вже зосередився, помилок не допускав і зважаючи на досить складне жеребкування: в попередніх сутичках він переміг ізраїльтянина Флікера – чемпіона світу, іспанця, з яким він боровся у фіналі Чемпіонату Європи, у півфіналі Богдан переміг дуже міцного корейця, який перед цим здолав першого номера рейтингу, а у фіналі Ядов тактично, грамотно побудував сутичку і закономірно став чемпіоном турніру», - додав Дуброва.
Окрім того, Дуброва оцінив виступ Дар‘ї Білодід у новій ваговій категорії.
«Дуже задоволений виступом Даші Білодід – це її перша нагорода на змаганнях високого рівня в новій ваговій категорії. Я казав це рік тому, Даші потрібен час і тоді вона зможе конкурувати і виступати на найвищому рівні і змагання в Парижі це підтвердили. Вона буде й далі виступати лише в цій вазі (57 кілограмів) і планомірно готуватись до Олімпійських Ігор, сподіваюсь, зможе там показати свій максимум. Дар’я перемогла дуже міцну кореянку у першому колі, за бронзу перемогла португалку, яка 5-разова чемпіонка Європи. В першу чергу, мене задовольняє не результат, а рівень, який вона показує. Ми можемо констатувати, що у своїй новій ваговій категорії вона може перемагати будь-кого, чи то чемпіонку Європи, чи то призерку чи чемпіонку світу», - сказав головний тренер збірної України з дзюдо.
Турнір у Парижі пропустив Яків Хаммо. Лідер збірної травмований і не зможе взяти участь у найближчих змаганнях.
«На жаль, Яків Хаммо у Португалії отримав травму – пошкодення христоподібної зв’язки, зараз вирішується питання як буде проходити реабілітація, чи то без операційного втручання, можливо доведеться оперувати. Я думаю, що мінімум на шість місяців ми Якова втратили в основній команді», - пояснив Дуброва.
Головний тренер збірної також поділився планами команди на сезон.
«Протягом трьох днів наша збірна буде тренуватись у міжнародному тренувальному таборі в Парижі. Тут в інституті дзюдо зараз перебуває близько 500 спортсменів, тож зможемо провести спаринги досить високого ґатунку. Далі в кожного спортсмена буде своя підготовка. Частина – виступатиме на Гренд Слемі в Ізраїлі, частина буде готуватися вдома. Зараз для нас основна ціль – це здобуття балів Олімпійської кваліфікації. Сподіваємось, що Міжнародний Олімпійський Комітет проявить здоровий глузд і не допустить до Олімпійських Ігор росіян і білорусів і ми зможемо планово набирати свої бали і здобувати ліцензії на Олімпійські Ігри в Парижі» - висловився Дуброва.
Як повідомляв Укрінформ, збірна України з дзюдо завоювала дві медалі на турнірі у Парижі: «золото» виборов Богдан Ядов, «бронзу» здобула Дар’я Білодід.
Фото - ukrainejudo.com