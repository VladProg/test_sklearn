Twitter розпустив консультативну групу з близько 100 незалежних громадських, правозахисних та інших організацій, сформовану для боротьби з ненависницькими висловлюваннями, експлуатацією дітей, самогубствами, самоушкодженнями та іншими проблемами на платформі.

Як передає Укрінформ, про це повідомляє агентство АР, в розпорядженні якого опинився лист про розпуск групи від адміністрації Twitter.
Рада мала зустрітися з представниками Twitter у понеділок увечері. Однак незадовго до зустрічі компанія повідомила групі електронною поштою, що розпускає її.
В електронному листі сказано, що Twitter «переглядає, як краще донести інформацію ззовні», і що рада є «не найкращою структурою для цього».
«Наша робота з перетворення Twitter в безпечне, інформативне місце буде рухатися швидше й агресивніше, ніж будь-коли раніше, і ми продовжуватимемо вітати ваші ідеї щодо досягнення цієї мети», — йдеться в електронному листі від компанії.
Як повідомляв Укрінформ, компанія Twitter Ілона Маска проведе у січні аукціон, на якому виставить понад тисячу речей із офісу компанії у Сан-Франциско.