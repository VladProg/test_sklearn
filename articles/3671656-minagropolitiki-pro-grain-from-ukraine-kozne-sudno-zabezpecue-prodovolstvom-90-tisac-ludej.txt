Кожне судно із зерном, яке Україна відправляє у межах програми Grain From Ukraine, забезпечує продовольством в середньому 90 тисяч людей.

Як передає Укрінформ, про це повідомляє пресслужба Міністерства аграрної політики та продовольства України.
"Grain From Ukraine - це насамперед гуманітарна ініціатива. У її межах планується забезпечити зерном країни, які перебувають на межі голоду. Кожне судно із зерном, яке відправлене у рамках Grain From Ukraine, забезпечує потребу у продовольстві в середньому для 90 тисяч людей", - йдеться у повідомленні.
Зазначається, що попри війну та всі труднощі, пов'язані з повномасштабним вторгненням, Україна і далі турбується про продовольчу безпеку світу.
У міністерстві нагадують, що у порту "Чорноморськ" стало під завантаження п'яте судно у межах Grain From Ukraine, яке зокрема, доправить 25 тис. тонн української пшениці для Республіки Кенія (порт Момбаса). Країнами-донорами, які оплатили закупку зерна, фрахт судна, логістику та дистрибуцію зазначеної поставки стали Велика Британія, Норвегія, Бельгія, Нідерланди, Швейцарія, Італія, Словенія та Чехія.
Як повідомлялося, програму Grain from Ukraine ініціював Президент України Володимир Зеленський. Вона передбачає закупівлю українського зерна країнами-партнерами та передачу його державам, які потерпають через гуманітарну кризу. Програма реалізується в партнерстві з World Food Program під егідою Організації Об'єднаних Націй.
До програми доєднались понад 30 країн, які сумарно надали майже 200 мільйонів доларів на її фінансування. У межах Grain from Ukraine 110 тис. тонн української пшениці вже отримали одні з найбільш соціально вразливих країн Африки – Ефіопія та Сомалі.
Фото: Мінінфраструктури