Американська компанія SpaceX провела наземні випробування, запустивши одночасно 31 із 33 ракетних двигунів Raptor 2 своєї найпотужнішої ракети Starship.

Про це повідомляє The New York Times, передає Укрінформ.
Видання зазначає, що з 33 двигунів один не був запущений, а інший заглух відразу після старту. Однак інженери зазначили, що 31 двигуна було б достатньо, щоб ракета вийшла на орбіту.

Компанія опублікувала у Твіттері відео того, як проходило випробування на полігоні Starship у Бока-Чіка, штат Техас.


Views from drone of Booster 7's static fire test pic.twitter.com/KN4sk1nohf
— SpaceX (@SpaceX) February 9, 2023

«Цього все одно достатньо, щоб вийти на орбіту! Одного дня Starship доставить нас на Марс», — написав у мікроблозі Ілон Маск.
Онлайн трансляцію на сайті NASA дивилося понад 110 тисяч людей.

Починаючи з грудня 2020 року, компанія провела серію випробувальних польотів прототипів Starship на кілька кілометрів угору, щоб з'ясувати процедуру посадки. Після кількох невдалих спроб у травні 2021 року SpaceX вдалося запустити та приземлити Starship без пошкоджень.
Starship — система космічного запуску багаторазового використання, що належить до надважких ракет-носіїв і розробляється американською компанією SpaceX для транспортування людей на Марс (і навіть далі) і повернення їх на Землю. Перший ступінь ракети називається Super Heavy (укр. нважкий). Він призначений для виведення на орбіту другого ступеня, що водночас є і космічним кораблем зі спільною з ракетою назвою — Starship (укр. Зореліт). Останній випускатиметься в кількох версіях: пасажирська, вантажна (можливий варіант підйому супутників величезних розмірів) або танкер для космічної дозаправки. Обидва ступені працюватимуть із двигунами Raptor і повертатимуться на злітно-посадковий майданчик. Після заправки Starship знову буде готовим до польоту.
Ілон Маск вважає, що Starship буде здатний повністю замінити поточні ракети Falcon і космічні кораблі Dragon та Dragon 2, що наразі експлуатує його компанія.