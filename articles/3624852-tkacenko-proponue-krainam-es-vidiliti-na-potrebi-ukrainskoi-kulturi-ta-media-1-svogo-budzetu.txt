Україна і Фанція домовилися про поглиблення співпраці у протидії російській пропаганді. Водночас французька сторона підтримала ідею про виділення на потреби української культури та медіа 1% від бюджету країн ЄС.

Про зустріч із міністеркою культури Франції Рімою Абдул-Малак повідомив очільник Міністерства культури та інформаційної політики Олександр Ткаченко в Телеграмі, передає Укрінформ.
"Домовились про подальше посилення співпраці Франції та України на культурному фронті. Обговорили спільну протидію російській пропаганді та дезінформації. Наголосив на тому, що Франція може зайняти лідируючу роль в цьому процесі", – написав він.
Водночас Ткаченко зауважив, що отримав позитивний відгук на свою пропозицію європейським країнам виділяти на потреби української культури та медіа 1% свого бюджету.
"Кожна зустріч з французькою колегою Рімою Абдул-Малак – максимально дружня, конструктивна і продуктивна", – підкреслив він.
Як повідомлялося, у липні очільник МКІП запропонував Франції очолити створення Європейського фонду для допомоги культурі та медіа.
29 листопада Україна вперше очно взяла участь у засіданні Ради Міністрів освіти, молоді, культури та спорту Європейського Союзу.