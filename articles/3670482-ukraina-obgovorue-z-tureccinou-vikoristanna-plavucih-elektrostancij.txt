Україна продовжує обговорювати питання двостороннього співробітництва з Туреччиною, зокрема, використання турецьких плавучих електростанцій для постачання електроенергії.

Як передає Укрінформ, про це повідомляє пресслужба Міністерства енергетики.
“Плавучі електростанції – це можливість забезпечення генерацією певного регіону, це один з елементів децентралізації енергосистеми. Особливо це важливо в умовах, коли росія продовжує щодня атакувати наші енергооб’єкти”, - сказав міністр енергетики Герман Галущенко.

Зазначається, що українська і турецька сторони домовилися продовжити перемовини з цього питання, приділивши особливу увагу безпеці плавучих електростанцій та місцям їх розташування.
«Туреччина є важливим стратегічним партнером нашої країни, і українська сторона зацікавлена у зміцненні подальшої співпраці», – додали в міністерстві.

Як повідомлялося, у грудні 2022 року Харків та Херсон отримали у вигляді гуманітарної допомоги 180 генераторів через Турецьке агентство співробітництва та координації.