Спецслужби рф масово застосовують шкідливі програми для викрадення та знищення української інформації, ними вже створено понад 10 таких програм.

Про це сказав заступник керівника служби з питань інформаційної безпеки та кібербезпеки апарату РНБО Сергій Прокопенко на засіданні круглого столу в Укрінформі «Кібервійна: шкідливі програми як загроза об’єктам критичної інфраструктури».
«Понад 10 різноманітних шкідливих програм ними розроблені, які знищують інформацію. Вони запускаються у наші мережі. Використовуються і інші шкідливі системи, які викрадають інформацію. Тому питання їх дослідження дуже важливе», - зазначив він. Прокопенко наголосив, що саме тому є важливими розробки Інституту спеціальної техніки та судових експертиз СБУ, які дозволяють не тільки зрозуміти, що відбулось, але й зібрати докази для того, щоб у подальшому використовувати для притягнення росії до відповідальності.
Крім того, за його, наразі потрібно думати вже про системи не тільки для аналізу цих шкідливих кодів, але й про те, як їм запобігати в майбутньому.
У свою чергу заступник міністра культури та інформаційної політики з питань європейської інтеграції Тарас Шевченко наголосив, що тематика інформаційної безпеки є одним із пріоритетів міністерства. У Стратегії інформаційної безпеки ключові цілі – це протидія дезінформації. Шевченко нагадав, що при міністерстві діє центр Стратегічних комунікацій та інформаційної безпеки, який за менш ніж два роки роботи має багато досягнень.
Під час круглого столу експерти та науковці, представники суб'єктів забезпечення кібербезпеки України та інших зацікавлених установ, підприємств та організацій обмінялись досвідом у сфері кібербезпеки. Також обговорили питання забезпечення кібербезпеки об'єктів критичної інфраструктури в умовах кібервійни; особливості застосування шкідливих програм спецслужбами країни-агресора; сучасні напрацювання щодо виявлення та протидії застосуванню шкідливих програм; судово-експертне дослідження шкідливих програмних засобів; нормативно-правове забезпечення кібербезпеки, у тому числі кримінальної відповідальності за кібертероризм та застосування шкідливих програм; сучасний стан та перспективи розвитку науково-технічного та науково-методичного забезпечення кібербезпеки; взаємодія державних і цивільних інституцій у сфері кібербезпеки; роль інформування громадськості про кіберзагрози та рівня обізнаності з основами кібергігієни у запобіганні розповсюдженню шкідливих програм.
Як повідомляв Укрінформ, минулого року було нейтралізовано понад 4,5 тисячі кібератак та критичних кіберінцидентів. Цього року вже 550 кібератак.