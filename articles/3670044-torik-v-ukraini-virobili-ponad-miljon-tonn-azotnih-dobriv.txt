У 2022 році українські підприємства виробили 1,13 млн т азотних добрив.

Про це розповів керівник аналітичного проєкту «Інфоіндустрія» Дмитро Гордейчук, передає Укрінформ з посиланням на пресслужбу Міністерства аграрної політики та продовольства України.
“Звичайно, такі зміни суттєво змінили статистику у гіршу сторону: у підсумку всього за 2022 рік вдалося виробити лише 1,13 млн тонн азотних добрив та імпортовано 4,3 млн тонн”, – сказав він.
Гордейчук додав, що від початку повномасштабного вторгнення в Україні виробництво азотних добрив продовжили два заводи – “Рівнеазот” та черкаський “Азот”. “Сєвєродонецьке Об’єднання Азот” пропрацювало місяць.
Він зазначив, що у 2021 році Україна імпортувала 1,4 млн т азотних добрив, при цьому загальне українське виробництво, за даними Держкомстату, перевищило 5,2 млн т.
За словами Гордейчука, до липня 2022 року українські фермери ще мали змогу купувати добрива за довоєнними цінами. Після липня почала стрімко рости ціна селітри - з 27 000 грн/тонну до 37 000 грн/тонну, що створило критичну ситуацію для українського фермера.
Класично аграрії користуються співвідношенням, коли вартість тонни селітри не повинна коштувати більше, ніж 2,5 тонни пшениці, щодо карбаміду – то це 3,0-3,5 тонни кукурудзи. У 2022 році ці показники були вдвічі, навіть втричі перевищені.
У міністерстві зауважують, що станом на сьогодні точні витрати українського аграрія важко порахувати, однак якщо взяти 1 га кукурудзи, то на нього потрібно витратити орієнтовно 8-9 тис. грн. Йдеться лише про базовий азот, окрім якого потрібне підживлення та паливо для внесення, яке також подорожчало. Тому фінальна сума є “непривабливою” для аграрія.
“Дуже багато залежить від кліматичних умов, адже добрива працюють як комплексне живлення й основне це погодні умови. Але якщо аграрій вноситиме менше добрив на 30% і більше, тоді падіння врожаю може бути двократним. Тому підтримка міжнародних партнерів у цьому питанні для нас є дуже важливою”, – наголосив перший заступник міністра аграрної політики та продовольства України Тарас Висоцький.
За його словами, тема дефіциту добрив є однією з найактуальніших для агросектора та українських аграріїв, адже найближчим часом стартує весняна посівна, за якою спостерігатиме увесь світ. Україна є однією з провідних країн на світовому аграрному ринку, і від її обсягів виробництва залежить світова ціна на ринку зернових та продовольча безпека світу.
Як повідомляв Укрінформ, експерти прогнозують, що у 2023 році українські аграрії скоротять використання добрив на 60% у порівнянні з довоєнними показниками.