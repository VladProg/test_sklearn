Заступник міністра фінансів США Воллі Адеємо обговорив із колегами з коаліції країн, які ввели обмеження цін на російську нафту, вже досягнутий прогрес та подальші санкції щодо нафтопродуктів із рф.

Як передає Укрінформ, про це повідомляє міністерство фінансів США.
«Зустріч продемонструвала єдність коаліції країн у питанні притягнення росії до відповідальності», - йдеться в повідомленні.


Заступники міністрів фінансів відзначили, що обмеження цін має дві мети - обмежити доходи росії від експорту нафти та стабілізувати світові постачання енергоресурсів.


Вони погодилися, що на нафтопродукти доцільно встановити дві різні граничні ціни: одну - на продукти, які продаються з надбавкою до ціни на сиру нафту (наприклад, дизельне пальне чи газойль), другу - на продукти, які торгуються нижче від вартості нафти (мазут).


Очікується, що перегляд граничних цін відбудеться в березні. Це дасть змогу врахувати зміни на світових ринках після запровадження обмежень на нафтопродукти.


Нагадаємо, 5 грудня набули чинності нафтові санкції ЄС проти росії. Гранична ціна на нафту і нафтопродукти та оливи, що походять або експортуються з рф, установлена на рівні 60 доларів США за барель. Вона буде переглядатися що два місяці задля реагування на розвиток ситуації на ринку і встановлюватиметься на рівні на 5% нижчому від середньоринкової ціни на російську нафту і нафтопродукти, розрахованої на основі даних Міжнародного енергетичного агентства.


Як повідомлялося, G7 має намір встановити дві граничні ціни на російські нафтопродукти в лютому: одну - на нафтопродукти, що торгуються з надбавкою до сирої нафти, другу - на ті, що торгуються зі знижкою.