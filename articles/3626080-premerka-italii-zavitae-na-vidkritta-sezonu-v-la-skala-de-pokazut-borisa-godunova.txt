Прем'єр-міністр Італії Джорджа Мелоні прибуде на відкриття сезону знаменитого театру "Ла Скала", який представить російську оперу "Борис Годунов".

Як передає Укрінформ, про це повідомляє ANSA.
Мер Мілана Джузеппе Сала підтвердив присутність Мелоні на відкритті сезону "Ла Скала", яке заплановане на середу, 7 грудня.
Раніше директор "Ла Скала" Домінік Меєр у контексті заяв генерального консула України в Мілані Андрія Картиша відповів, що відкриття сезону театру російською оперою "Борис Годунов" нібито не сприятиме російській пропаганді.
Як повідомлялося, Андрій Картиш у листі до директора "Ла Скала" Домініка Меєра, мера Мілана Джузеппе Сала та губернатора Ломбардії Аттіліо Фонтана закликав переглянути репертуар театру та не відкривати сезон 7 грудня оперою "Борис Годунов", а також уникати російських постановок, аби не сприяти "пропагандистським елементам".
На тлі загарбницької війни росії проти України міланський оперний театр "Ла Скала" вперше за 200 років розпочне свій сезон російською оперою "Борис Годунов" Мусоргського. У балетний сезон також увійдуть "Лускунчик" і "Лебедине озеро" Петра Чайковського та "Ромео і Джульєтта" Сергія Прокоф’єва.