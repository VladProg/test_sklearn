Україна активно співпрацює з інститутом генеральних інспекторів США, щоби забезпечити підзвітність освоєння військової, економічної та інших видів наданої партнерами допомоги.

Про це сказала в інтерв’ю Укрінформу посол України в США Оксана Маркарова.
«Питання прозорості й підзвітності дуже важливе. Воно важливе і для України, і для наших партнерів»,- прокоментувала Маркарова візит групи генеральних інспекторів США до Києва минулого тижня.
Вона підкреслила, що такий підхід Україна демонструвала від самого початку. Зокрема, в плані військової допомоги був запроваджений «окремий трек», який охоплював кілька систем, у тому числі за стандартами НАТО. Це дає змогу партнерам мати повну підзвітність використання Україною допомоги.
За її словами, друга велика частина – це бюджетна підтримка. «І тут від самого початку кошти виділяються через систему трастового фонду Світового банку, USAID та потрапляють у бюджет», - зазначила посол.
У цьому контексті Мінфін України звітує по лінії Світового банку – USAID – Конгресу США, зауважила вона.
«Наш бюджет на сьогодні – скажу таке слово – є дуже примітивним. Тобто, на що витрачаються кошти - на зарплату, на допомогу; тож можна простежити кожний долар, кожну гривню, куди саме вони були витрачені, і що ми робимо для того, щоби їх використання було цільовим», - пояснила Маркарова.
Крім того, вона повідомила, що візит генеральних інспекторів в Україну почав готуватися ще в грудні.
«Ми дуже вітаємо їхню роботу й абсолютно активно з ними працюємо. Це все в наших інтересах. Ми як держава Україна зацікавлені максимально широко донести всім, хто нам допомагає, про те, на що ми використовуємо кошти, якими так щедро з нами поділилися американські платники податків»,- зазначила дипломат.
Вона також прокоментувала, яку відповідальність передбачає цей механізм у разі виявлення порушень. За її словами, подібні випадки виявляються часто в різних країнах, і відповідальність за це має бути невідворотною.
«Можу сказати, що швидка реакція правоохоронних органів, а також реакція політична, тобто з боку Президента Зеленського, який дуже чітко заявив про нульову толерантність до корупції – це дуже важливо»,- підсумувала посол.
Як повідомляв Укрінформ, минулого тижня Україну відвідала група генеральних інспекторів зі США, що підтвердило наміри Вашингтона ретельно контролювати засвоєння американської допомоги.