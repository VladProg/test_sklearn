Європейський парламент проголосував за перехід на єдиний зарядний пристрій для смартфонів та іншої електронної портативної техніки в Євросоюзі.

Це рішення підтримали 602 євродепутати, 13 проголосували “проти” і 8 утрималися, повідомляє кореспондент Укрінформу.
Ухвалена резолюція передбачає, що до кінця 2024 року всі мобільні телефони, планшети та фотоапарати, що продаються в ЄС, повинні бути оснащені зарядним портом USB Type-C. З весни 2026 року ця вимога поширюватиметься і на ноутбуки.
Нове законодавство є частиною ширших європейських зусиль зі зменшення кількості електронних відходів і надання споживачам можливості робити більш екологічний вибір, - зазначається в пресрелізі Європарламенту.
Зокрема, коли нові правила набудуть чинності, споживачі зможуть використовувати один і той самий зарядний пристрій для цілого ряду малого та середнього портативного електронного обладнання.
Незалежно від марки пристрою, усі нові стільникові телефони, планшети, цифрові камери, гарнітури, портативні колонки, портативні ігрові консолі, електронні пристрої для читання, клавіатури, миші, портативні навігаційні пристрої, навушники та ноутбуки, що перезаряджаються через кабель, з потужністю менше або що дорівнює 100 Вт, мають бути оснащені портом USB Type-C. Швидкість заряджання буде однаковою для всіх пристроїв зі швидкою зарядкою.
Споживачі матимуть можливість придбати нову техніку із зарядним пристроєм або без нього.
Нові правила дозволять споживачам частіше використовувати зарядні пристрої повторно та заощаджувати до 250 мільйонів євро на рік, уникаючи покупки непотрібних зарядних пристроїв. Кількість зарядних пристроїв у ЄС, які викидаються або більше не використовуються, становить близько 11 000 тонн електронного сміття на рік.
Наступним кроком має стати офіційне схвалення ухваленого Радою ЄС рішення та його публікація в Офіційному журналі ЄС.
Прийняті норми набувають чинності через 20 днів після опублікування. Тоді держави-члени матимуть 12 місяців, щоб перенести правила в національне законодавство, і ще 12 місяців, щоб застосувати їх. Нові правила не стосуватимуться продуктів, випущених на ринок до дати їх запровадження, йдеться у пресрелізі.
Як відомо, останні десять років Європарламент неодноразово закликав до впровадження універсального зарядного пристрою. Відповідна законодавча пропозиція була представлена Єврокомісією 23 вересня 2021 року.