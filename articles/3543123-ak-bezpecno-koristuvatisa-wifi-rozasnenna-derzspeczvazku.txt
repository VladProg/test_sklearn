У Державній службі спеціального зв’язку та захисту інформації роз’яснили наскільки безпечно користуватися громадськими безплатними мережами Wi-Fi.

Як передає Укрінформ, відповідне роз'яснення розміщено на сайті Держспецзв'язку.
“Сьогодні підключитися до безплатних мереж Wi-Fi можна у багатьох закладах харчування, в парках, громадському транспорті, торговельних центрах і навіть в укриттях. Для багатьох українців це – зручний та вигідний спосіб дістати доступ до інтернету та бути на зв’язку. Проте і ризики під час користування громадськими безкоштовними мережами Wi-Fi все ж існують”, - ідеться у повідомленні.
Щоб бути у безпеці та захистити свої дані, у Держспецзв’язку порадили дотримуватися кількох правил.
Зокрема перевіряти мережу, не підключатися до невідомих точок Wi-Fi, якщо ви не знаєте, хто роздає зв’язок. "Якщо, наприклад, ви перебуваєте у кафе, уточніть у працівників назву мережі закладу. Пам’ятайте, що кібершахраї можуть створювати фейкові мережі”, - застерігають фахівці.
У Держспецзв'язку також рекомендують використовувати VPN-сервіси. Крім того, нагадують, що безпечніше у разі потреби щоразу підключатися до мереж Wi-Fi вручну. Обмежте можливість автоматичного підключення пристрою. Це можна зробити в налаштуваннях ноутбука або смартфону.
Окрім того, варто вимкнути функцію надання спільного доступу до файлів через локальну мережу на всіх пристроях. При підключенні до громадського Wi-Fi вони можуть стати доступними зловмисникам.
Фахівці нагадують, що перевірити у Windows, чи увімкнений доступ, можна таким шляхом: Панель керування – Мережа й інтернет – Центр мережевих підключень і спільного доступу – Додаткові параметри спільного доступу.
На Mac налаштування спільного доступу до файлів здійснюються у меню Apple – Системні параметри – Спільний доступ.
“Не використовуйте загальнодоступних мереж Wi-Fi для обміну чутливою конфіденційною інформацією і вирішення важливих справ. Краще скористатися перевіреною стаціонарною мережею або мобільним інтернетом. Використовуйте антивірус та відвідуйте тільки безпечні сайти. Відключайте Wi-Fi, якщо ним не користуєтеся”, - наголошують фахівці.
Як повідомляв Укрінформ, у Державній службі спеціального зв’язку та захисту інформації пояснили, чи можуть російські військові прослуховувати телефони українців, зокрема на тимчасово захоплених територіях, - та як цьому запобігти.