Генеральний секретар НАТО Єнс Столтенберг підтвердив запрошення Президента України Володимира Зеленського до участі у саміті Альянсу, що відбудеться у Вільнюсі 11-12 липня поточного року.

Про це керівник Альянсу заявив сьогодні у Таллінні під час спільної пресконференції з Президентом Єврокомісії та Прем’єр-міністром Естонії в ході урочистостей з відзначення Дня незалежності Естонії, запис якої оприлюднений на мультимедійному порталі ЄС, повідомляє кореспондент Укрінформу.
«Я запросив Президента Зеленського взяти участь у саміті НАТО у Вільнюсі в липні. Я дійсно сподіваюся, що він зможе бути там особисто, але безумовно, це залежатиме від ситуації. Ми знаходимося посеред повномасштабної війни та (російського) вторгнення у цю країну», - сказав Столтенберг.
Він нагадав, що позиція Альянсу щодо майбутнього членства України в НАТО залишається незмінною. Союзники раз за разом підтверджують, що Україна буде членом Альянсу.
«Ми всі розуміємо, що першим кроком для того, щоб це відбулося, є перемога України як суверенної та незалежної країни. Без суверенної, демократичної, вільної України питання щодо членства в НАТО не виникатиме взагалі. Таким чином, весь фокус нашої уваги та всі зусилля наразі зосереджені на тому, щоб Україна перемогла, щоб путін не отримав перемоги. Після цього ми повернемося до питання щодо членства України», - сказав керівник Альянсу.
Він окремо наголосив, що після завершення цієї війни мають бути створені такі умови, щоб це не могло повторитися, тому що російська агресивна поведінка – це вже тенденція, включаючи війну проти Грузії у 2008 році, захоплення Криму та частини східних областей України у 2014 році та повномасштабне вторгнення в Україну минулого року.
«Коли війна завершиться цього разу, ми маємо переконатися, що Росія не буде спроможною надалі погрожувати європейській безпеці. Ми маємо розірвати це коло російської агресії. Це означає, що потрібно надати українцям можливість розбудувати потужні збройні сили, щоб вони могли самотужки стримувати агресію. Це буде також питанням щодо створення рамкових політичних умов, які будуть дуже чітким посланням для москви, що вона не зможе надалі здійснювати атаки проти незалежного, суверенного та демократичного сусіда - України», - підкреслив Столтенберг.
«Ми маємо допомогти Україні просуватися далі євроатлантичним шляхом. Україна є частиною євроатлантичної родини. Але перший крок – Україна має перемогти як суверенна та вільна держава», - додав генсек НАТО.
Як повідомлялося, рік тому, 24 лютого 2022 року, російська федерація розпочала неспровоковану та жорстоку агресивну війну проти України. З перших днів вторгнення ЄС, НАТО та країни-члени цих організацій почали надавати Україні та її народу суттєву політичну, економічну, фінансову, гуманітарну та військову допомогу.