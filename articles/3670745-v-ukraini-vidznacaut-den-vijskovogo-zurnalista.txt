В Україні 16 лютого відзначають День військового журналіста.

Українських воїнів інформаційного фронту вітають зі святом військові та політики, повідомляє Укрінформ.
“Слово — найпотужніша зброя. Наші воїни інформаційного фронту - на передовій, ризикуючи життям і здоров’ям, доставляють нам оперативну й достовірну інформацію з початку російської агресії. ...Дякую вам за виконання вашої надважливої місії. Шануємо військових журналістів. Пам’ятаємо тих, кого вже немає”, - написав міністр культури та інформаційної політики Олександр Ткаченко у Телеграмі.
Міністр культури та інформполітики додав, що в цей день ми згадуємо і цивільних журналістів, які також тримають інформаційний фронт, згадуємо полеглих.
“За даними незалежного Комітету захисту журналістів (CPJ), після початку повномасштабного вторгнення росії в Україну 24 лютого 2022 року, було вбито щонайменше 15 журналістів. За інформацією НСЖУ, через російську агресію загинули щонайменше 43 медійники”, - написав Ткаченко.
Як повідомляв Укрінформ, головнокомандувач Збройних сил України Валерій Залужний подякував воєнкорам і пресофіцерам за службу та правду і наголосив, що вони роблять ЗСУ справжнім брендом, рівень довіри до якого безпрецедентно високий. Військових журналістів привітали перший заступник міністра оборони Олександр Павлюк та командувач Об’єднаних сил Збройних сил України генерал-лейтенант Сергій Наєв.