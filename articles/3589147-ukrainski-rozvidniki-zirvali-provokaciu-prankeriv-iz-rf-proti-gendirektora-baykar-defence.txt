Головне управління розвідки Міністерства оборони України зірвало провокацію російських пранкерів проти генерального директора компанії Baykar Defence Халюка Байрактара.

Як передає Укрінформ, про це ГУР повідомляє у Телеграмі.
російські спецслужби намагаються освоїти технологію deepfake. Вона базується на штучному інтелекті та дозволяє створити фальшиве відео, де відома людина начебто говорить не властиві їй речі.

Цього разу росіяни спробували зв’язатися з одним із засновників компанії Baykar defence, яка виробляє знамениті безпілотники "Байрактар". Розмова велась від імені українського Прем’єр-міністра Дениса Шмигаля, відеозображення якого і було створено за допомогою технології deepfake.
Замість очікуваної розмови з Халюком росіяни довелось поспілкуватися з не менш фейковим "секретарем компанії Baykar" і відповідати на питання: "А що ж сталося з Кримським мостом?".
"Слід відзначити низький рівень підготовки російських оперативників, які кількаразово викрили себе під час розмови. У тому числі через незнання правильної вимови сталого вислову "бабине літо", яке вони вимовляли як російське "бабьє лєто", - підкреслили у ГУР.
Метою цієї акції була спроба дискредитації співробітництва між Україною та Туреччиною. Наприкінці розмови російським оперативникам було повідомлено, що їх викрито і вони будуть притягнуті до відповідальності, ідеться у повідомленні.
Як повідомлялось, турецька компанія Baykar має намір збудувати в Україні завод із виробництва ударних безпілотників Bayraktar TB2 та створювати в Україні Bayraktar Akıncı і Bayraktar Kizilelma — новий безпілотний винищувач.