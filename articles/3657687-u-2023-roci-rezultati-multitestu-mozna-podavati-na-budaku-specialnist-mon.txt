У 2023 році результати Національного мультипредметного тесту (НМТ), який складається з обов'язкових української мови та математики і третього предмета на вибір, можна подавати на будь-яку спеціальність.с

Про це на брифінгу в медіацентрі Україна - Укрінформ сказав перший заступник міністра освіти та науки Андрій Вітренко.
“У цьому році буде три предмети, два з них обов’язкові. Це українська мова та математика, третій предмет — на вибір. Це може бути або історія України, або іноземна мова, фізика, хімія чи біологія. Хочу сказати, що будь-який предмет на вибір прийматиметься на будь-яку спеціальність”, - зазначив Вітренко.
Він пояснив, що українська мова та математика є основними предметами, тому що максимально дають валідність вміння та можливості навчатися на рівні фахової передвищої та вищої освіти. Інші предмети, на вибір випускника, будуть корелюватися шляхом коригувальних коефіцієнтів, які затвердять після ухвалення закону про умови та правила прийому у ЗВО, і спеціалізація майбутнього студента буде визначатися цим додатковим предметом.
“Але хочу наголосити: з будь-яким набором предметів НМТ можна буде подавати документи на будь-яку спеціальність і до будь-якого закладу вищої освіти. Загалом вступники можуть подавати в цьому році до 20 заяв”, - сказав Вітренко.
Він також додав, що в цьому році буде розширено мережу тестувальних центрів за кордоном з тим, щоб українські випускники могли безперешкодно складати НМТ.
Вітренко наголосив, що НМТ у жодному разі не заміняє ЗНО, цей формат обрано з безпекових міркувань, оскільки цей тест можна провести в один день, а ЗНО з кожного окремого предмета складається в різні дні.
За його словами, ця модель вступу у ЗВО вже розглянута на Комітеті ВР з питань освіти, науки та інновацій, необхідно проголосувати зміни до закону про вищу освіту та повну загальну середню освіту, тому остаточне рішення за Верховною Радою.
Як повідомляв Укрінформ, у 2022 році через повномасштабну агресію росії проти України замість традиційного зовнішнього оцінювання був впроваджений Національний мультипредметний тест. За даними Міністерства освіти та науки, в НМТ взяли участь 214 385 вступників, з них 23 038 осіб проходили тестування за кордоном.