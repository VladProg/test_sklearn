Міцність та сила духу українців, які зараз захищають свою державу, мають в основі силу духу тих українців, які захищали спільні цінності і не здавалися на цьому шляху.

Про це у відеозверненні з нагоди Дня Героїв Небесної Сотні сказав Президент України Володимир Зеленський, передає Укрінформ.
“Сьогодні ми вшановуємо героїв, які віддали своє життя за Україну й українців у час Революції Гідності, – Героїв Небесної Сотні. Людей різного віку та професій, різних регіонів, але однакових і справжніх цінностей. Це повага до кожної людини. Свобода і рівність. Демократія. Відкритість України до світу і поєднаність нашої держави з усією Європою. І, безумовно, це незалежність України. Те, що мотивувало Майдан збиратися і захищатися. Те, що мотивує тепер боротися і звільняти нашу землю. Захищаючи Україну зараз, ми памʼятаємо, що наша міцність і сила духу базуються на міцності й силі багатьох українців, які не здавалися, які мріяли та діяли заради того, щоб Україна жила. Самостійна, вільна і сильна Україна, європейська і демократична, незалежна і цілісна”, - сказав Зеленський.

Відео: Офіс Президента
Президент наголосив, що українці знають, як виборювати та захищати свою свободу, і в необхідні моменти завжди стають один за одного. Це і є основою нашої єдності та зв’язку з усім світом.
“І жодного сумніву немає, що ми захистимо все це, що ми реалізуємо мрію українських героїв. Рабів до раю не пускають. Це сенс українського тлумачення волі. Це причина, чому на нашій землі ворога не залишиться”, - сказав Зеленський.
День Героїв Небесної Сотні відзначається щороку 20 лютого згідно з указом Президента від 11 лютого 2015 р. "Про вшанування подвигу учасників Революції Гідності та увічнення пам'яті Героїв Небесної Сотні".
Фото: Офіс Президента