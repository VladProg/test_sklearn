Майже чверть населення України через повномасштабне вторгнення росії стали переселенцями та потребують підтримки держави.

Про це керівник проєкту Ради Європи “Внутрішнє переміщення в Україні: пошук тривалих рішень. Фаза ІІ” Ганна Христова сказала під час презентації в Укрінформі проєкту нової Стратегії державної політики щодо внутрішнього переміщення до 2025 року.
«Як засвідчено у резолюції Парламентської асамблеї Ради Європи про гуманітарні наслідки й внутрішні та зовнішні переміщення у зв’язку зі збройною агресією російської федерації, яка була схвалена у червні 2022 року, чверть країни зазнала внутрішнього переміщення внутрішнього та зовнішнього переміщення», - зазначила Христова.
За її словами, люди, які змушені були залишити свої домівки, потребують допомоги як у процесі самої евакуації, так і в подальшій соціальній адаптації, інтеграції у життя тієї чи іншої громади та у можливому поверненні додому згодом.
Христова запевнила, що Рада Європи робить зі свого боку все можливе, аби держава-агресор була таки притягнена до відповідальності. Також допомагає Україні всіма можливими засобами рухатися уперед у відповідності до європейських стандартів. Попри війну Україна змогла залишатися вірною базовим стандартам прав людини, підтримці прав ВПО, додала вона.
Як зазначила директорка з адвокації Центру прав людини ZMINA Альона Луньова, кількість переселенців надзвичайно велика. Люди у громадах потребують підтримки, аби бути частиною цієї громади, в тому, щоб реалізовувати свої права на локальному рівні, бути включеними у життя громади.
«Тому держава мусить говорити про нові інструменти підтримки ВПО, не тільки інтегрувати їх у громадах, а й допомагати їм адаптуватися в цих громадах. Допомагати, якщо ухвалять рішення про повернення на попереднє місце проживання. Необхідно враховувати всі етапи»», - підкреслила вона.
Мінреінтеграції разом з експертами громадських і міжнародних організацій за підтримки проєкту Ради Європи «Внутрішнє переміщення в Україні: розробка тривалих рішень. Фаза ІІ» напрацьовувало проєкт Стратегії державної політики щодо внутрішнього переміщення до 2025 року. Він передбачає запровадження комплексних механізмів державного реагування на виклики, які виникають під час внутрішнього переміщення.
Як повідомлялося у січні, в Україні офіційно зареєстровано 4 867 106 ВПО, а за міжнародними оцінками кількість внутрішніх переселенців перевищує 7 мільйонів громадян.