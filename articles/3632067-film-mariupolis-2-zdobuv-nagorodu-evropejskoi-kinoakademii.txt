Фільм «Маріуполіс 2» литовського режисера Мантаса Кведаравічюса про життя маріупольців під російськими бомбардуваннями отримала нагороду Європейської кіноакадемії як найкращий документальний фільм 2022 року.

Про це повідомляється у Твіттер-акаунті Європейської кіноакадемії, передає Укрінформ.
«Фільм із величезною силою та чутливістю зображує життя, що триває серед бомбардувань, і розкриває образи, в яких поєднані трагедія й надія», - зазначали організатори кінопремії на церемонії нагородження лауреатів, що відбулася 10 грудня у Рейк’явіку, Ісландія.
Стрічка «Маріуполіс 2» виробництва Литви, Франції та Німеччини є продовженням фільму «Маріуполіс», знятого у 2015 році, й показує життя в Маріуполі під час боїв за «Азовсталь» і масованих бомбардувань російськими військами житлових кварталів. Цей фільм створений із врятованих фрагментів відео, знятих Мантасом Кведаравічюсом, якого наприкінці березня 2022 року взяли в полон і розстріляли російські військові. Роботу над стрічкою продовжили близькі та колеги режисера.


MARIUPOLIS 2 by Mantas Kvedaravičius is European Documentary 2022. #europeanfilmawards #monthofeuropeanfilm ✨ pic.twitter.com/LHXCSoCkFo
— European Film Academy (@EuroFilmAcademy) December 10, 2022

Світова прем’єра фільму відбулася в позаконкурсній секції «Спеціальний показ» 75-го Каннського кінофестивалю, де стрічка отримала Спеціальний приз журі «Золоте око».
Як повідомляє DW, на Європейську кінопремію було номіновано й три інші фільми про Україну. На найкращий документальний фільм претендував "Будинок з уламків" данського режисера Сімона Леренга Вільмонта. Ігрові фільми "Памфір" Дмитра Сухолиткого-Собчука та "Цензорка" Петера Керекеша були висунуті на призи ФІПРЕСІ Європейської кіноакадемії.
У головній номінації - "Найкращий фільм" - перемогла картина "Трикутник смутку" шведського режисера Рубена Естлунда, яка отримала "Золоту пальмову гілку" в Каннах. У стрічці розповідається про розкішну подорож на яхті, яка пішла не за планом. Естлунд також став переможцем у номінаціях "Найкращий режисер" та "Найкращий сценарист". Златко Бурич, який зіграв одного з головних героїв, був відзначений як найкращий актор.
Найкращою акторкою стала Вікі Кріпс за роль у драматичному фільмі "Корсаж". Серед комедій перемогу здобула картина "Найкращий бос" іспанського режисера Фернандо Леона де Араноа.
Премію Європейської кіноакадемії, яку часто називають "європейським Оскаром", засновано 1988 року в Берліні з ініціативи європейських кінорежисерів для просування європейського кінематографу у світі. Вона є однією з найпрестижніших нагород у галузі кіно.