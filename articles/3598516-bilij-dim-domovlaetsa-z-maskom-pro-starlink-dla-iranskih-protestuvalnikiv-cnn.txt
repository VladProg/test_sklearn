Білий дім веде переговори з мільярдером Ілоном Маском про можливість створення супутникового інтернет-сервісу Starlink компанії SpaceX на території Ірану.

Про це передає Укрінформ з посиланням на ексклюзивну інформацію CNN.
Зазначається, що таким чином адміністрація президента Джо Байдена намагається підтримати іранський протестний рух, що вибухнув більш як місяць тому після того, як 22-річна Махса Аміні загинула після затримання її поліцією моралі країни.
Білий дім розглядає можливість використати технологію Starlink для протидії зусиллям іранського режиму з обмеження доступу активістів до Інтернету.
Таким чином, уряд США вже вдруге – після України - звертається до виробника Starlink по допомогу в наданні телекомунікаційних послуг, незважаючи на непрості відносини Маска з адміністрацією США, яка вважає його непередбачуваним.
Неясно, чи запропонувала адміністрація оплатити термінали Starlink, які будуть встановлені в Ірані. Крім того, виникають проблеми з установленням наземного обладнання, яке легко виявити.