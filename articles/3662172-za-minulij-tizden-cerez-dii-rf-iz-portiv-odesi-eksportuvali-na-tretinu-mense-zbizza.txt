За минулий тиждень через саботаж з боку рф "зерновим коридором" експортували на третину менше продовольства, ніж за позаминулий.

Про це на брифінгу в Медіацентрі Україна - Укрінформ повідомив речник Одеської ОВА Сергій Братчук.
"За тиждень, що минув, 18 суден експортували 664 тис. тонн продовольства з портів Великої Одеси. На жаль, це на третину менше, ніж позаминулого тижня", - зазначив Братчук.
Він наголосив, що зниження обсягів перевезень пов'язано не зі штормами чи проблемами в енергозабезпеченні, а з тим, що російська сторона саботує і затримує перевірку суден, які йдуть до портів Одеси та виходять із них.
За словами Братчука, 60 тис. тонн пшениці було відправлено до Кенії, 56 тис. тонн - до Бангладешу, 60 т олії - до Індії.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовилися про продовження "Ініціативи з безпечного транспортування агропродукції через Чорне море" ще на 120 днів. Вона почала роботу 22 липня, а перше судно з українським продовольством вийшло з порту Одеси 1 серпня.
Станом на кінець січня Україна вже відправила в межах зернової ініціативи 675 суден із вантажем 18,4 млн тонн. Частка Африки становить 2,3 млн тонн, Азії – 5,1 млн тонн, Європи – 7,5 млн тонн, Близького Сходу – 3,4 млн тонн.