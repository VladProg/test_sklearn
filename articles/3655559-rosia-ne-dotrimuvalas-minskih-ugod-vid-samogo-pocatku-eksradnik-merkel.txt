Німеччина разом із Францією зробили все можливе, щоб запобігти війні, ініціювавши Мінські угоди, але росія не виконувала їх буквально з перших днів.

Про це в інтерв’ю Укрінформу розповів голова Мюнхенської безпекової конференції (MSC) Крістофер Хойсген.
«Ми зробили все, і я особисто багато разів був разом зі своїми українськими друзями в Мінську, щоб спробувати виконати Мінські угоди. Ми досягли певного прогресу, але зрештою жодного рішення не вдалося досягти. Це не вина України, це вина росії», - сказав Хойсген.
За його словами, росіяни не виконали найпростіших кроків, про які було домовлено в Мінську, починаючи вже з пункту 1 Мінських угод, згідно з яким упродовж 60 годин після підписання перемир’я мали, окрім іншого, відвести важкі озброєння та дати працювати СММ ОБСЄ. Хойсген зауважив, що їм украй треба було завершити окупацію Дебальцевого.
росія, підкреслив голова MSC, зійшла з дипломатичного треку, перейшла до застосування грубої сили, і партнери України повинні відповісти на це.
«Тепер, коли путін не хоче переговорів, ми повинні протистояти йому, тому що єдина мова, яку він, на жаль, розуміє, це мова сили. Ми маємо подбати про те, щоб Україна була сильною і могла відповісти на тиск росії», - констатував дипломат.
Колишній радник Ангели Меркель підкреслив, що канцлер ФРН разом із президентом Франції Франсуа Олландом зробили все, щоб змусити росію припинити агресію. При цьому при підготовці Мінських угод кожен їх пункт узгоджувався перед підписанням з українськими партнерами.
З 2005 до 2017 Крістофер Хойсген був радником із зовнішньої політики та безпеки канцлера Ангели Меркель і в цій якості брав безпосередню участь у підготовці Мінських угод.