Європейські чиновники та шведський король Карл XVI Густав урочисто відкрили перший на материковій частині Євросоюзу космодром для запуску супутників.

Як передає Укрінформ, про це повідомляє AP.
Новий об’єкт у космічному центрі Есрейндж поблизу шведського міста Кіруна має доповнити поточні можливості ЄС щодо запусків супутників із космодрому у Французькій Гвіані.
Президент Європейської комісії Урсула фон дер Ляєн заявила, що малі супутники мають вирішальне значення для відстеження стихійних лих у режимі реального часу та, у світлі війни росії в Україні, допомагають гарантувати глобальну безпеку.
«Сьогодні ми знаємо, що відважні українські військові ефективно використовують малі супутники для відстеження переміщень російських військ», - сказала вона.
Зазначається, що перший запуск супутника очікується наступного року.
Загальна кількість запущених супутників може сягнути 100 000 до 2040 року.
Як повідомляв Укрінформ, виробник ракет Orbex збудує й експлуатуватиме космодром на півострові А Мойн, що на північному заході Шотландії.
Фото: TTNews Agency