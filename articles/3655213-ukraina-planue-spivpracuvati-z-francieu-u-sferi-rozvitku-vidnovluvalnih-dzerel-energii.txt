Україна планує співпрацювати з Францією у напрямку розвитку відновлюваних джерел енергії.

Як передає Укрінформ, про це повідомляє міністр енергетики Герман Галущенко у Фейсбуці.




18 січня Галущенко провів зустріч з французькою делегацією на чолі з радником президента Франції з питань Східної Європи та Туреччини Ізабель Дюмон.




«Основну увагу приділили напрямам співпраці у процесі відновлення та відбудови української енергетики на принципах зеленого переходу. Ми зацікавлені у співпраці з французькою стороною у напрямку розвитку відновлюваних джерел енергії», – зазначив міністр.




Галущенко переконаний, що Франція – один з ключових партнерів України. Для прикладу, міжнародна конференція донорів, яка пройшла у Парижі в середині грудня, дала змогу залучити сотні мільйонів євро для допомоги українському енергосектору.




«Україна прагне побудувати інноваційну енергосистему, яка відповідатиме європейським та світовим стандартам і стане втіленням найсучасніших технологій. Дякую нашим друзям з Франції за підтримку і готовність допомагати нам у досягненні цих цілей», – резюмував очільник Міненерго.




Як повідомлялося, у листопаді 2022 року Франція направила до України 100 потужних генераторів, щоб допомогти впоратися з наслідками російських ударів по об’єктах енергетичної інфраструктури.