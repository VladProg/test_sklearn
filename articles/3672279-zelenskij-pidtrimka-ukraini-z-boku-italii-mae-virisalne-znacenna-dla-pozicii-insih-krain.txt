Володимир Зеленський наголошує на важливості підтримки України з боку Італії, позиція якої грає провідну роль у збереженні єдності Європи.

Як передає Укрінформ, про це Президент України заявив в інтерв’ю італійській газеті Corriere della Sera.
Відповідаючи на зауваження журналіста про те, що експрем’єр Сільвіо Берлусконі - близький союзник нинішньої очільниці уряду Джорджі Мелоні - не приховує своєї проросійської позиції, Зеленський сказав: «Я чув заяви Берлусконі. Я не знаю його особисто. Але, можливо, нам теж треба йому щось надіслати. Він любить горілку? У нас в Україні вона відмінної якості, і якщо він бажає, ми йому дамо».


Як відомо, Берлусконі свого часу зізнався, що обмінявся з путіним подарунками: отримав від нього 20 пляшок горілки, а натомість передав італійське вино.


Зеленський наголосив, що для України дуже важливо не втратити підтримку з боку Італії та жодної іншої країни. Ця підтримка була отримана завдяки великим зусиллям - усупереч інтенсивній дезінформаційній кампанії, розгорнутій кремлем в останні роки, зазначив він.


«Ми вважаємо, що підтримка з боку Італії має вирішальне значення для забезпечення підтримки інших країн. І це також стосується єдності Європи, де Італія грає провідну роль в економічній, соціальній та політичній сферах. Я впевнений: Джорджа Мелоні - сильна жінка, яка зможе утримати єдність свого уряду», - сказав глава держави.




Президент також висловив упевненість, що Україна в майбутньому приєднається до Євросоюзу, «зокрема й тому, що ми очищаємось від наших олігархів і внутрішньої корупції».
«Після війни може навіть виявитися, що в Італії більше олігархів, ніж в Україні», - зауважив Зеленський.
Як повідомлялося, міністр закордонних справ Італії Антоніо Таяні заявив, що уряд країни затвердив шостий пакет допомоги Україні.
Фото: ОП