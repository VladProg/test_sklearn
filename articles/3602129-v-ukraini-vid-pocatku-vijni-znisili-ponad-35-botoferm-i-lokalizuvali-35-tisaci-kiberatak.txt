Кіберфахівці СБУ системно блокують зв'язок ворога на території України, з початку війни локалізували понад 3,5 тисячі кібератак, знищили понад 35 ботоферм.

Про це розповів в.о. голови СБУ Василь Малюк в інтерв'ю агентству Інтерфакс-Україна, передає Укрінформ.
"Кіберфахівці СБУ якісно виконують задачі безпосередньо на прифронтових територіях, це для нас дуже важливо. Та й загалом результати солідні – з початку війни ми локалізували понад 3,5 тисяч кібератак, знищили понад 35 ботоферм", - розповів він.
Малюк також повідомив, що кіберфахівці виконують завдання безпосередньо на прифронтових територіях та системно блокують зв'язок ворогу. "На жаль, не можу наразі розповісти усі деталі, але ми системно блокуємо зв’язок ворога на території України. Як наслідок – у росіян настає дискомунікація, що дуже їм дошкуляє під час війни", - зазначив керівник СБУ.
Як повідомляв Укрінформ, російські хакери продовжують атакувати сайти українських органів влади, а також розсилати мешканцям країни небезпечні листи з метою викрадення особистих даних. Але Україна успішно відбиває усі ворожі кібератаки.