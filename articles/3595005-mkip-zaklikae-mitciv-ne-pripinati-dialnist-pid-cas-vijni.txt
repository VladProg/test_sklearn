Діяльність українських митців під час війни реінтегрує військових до цивільного життя.

Про це заступниця міністра культури та інформаційної політики Галина Григоренко повідомила під час дискусії на тему: “Ветеранське мистецтво в культурному дискурсі України”, що відбулася в пресцентрі Укрінформу.
"Надзвичайно важливо продовжувати творити під час війни. Багато наших колективів театрів, оркестрів, акторів, співаків їздять зараз по госпіталях, по військових частинах, щоб дати те, що поверне військового до цивільного життя і він зрозумів, що цей жах навколо – це не назавжди", - сказала вона.
Водночас Григоренко підкреслила, що мистецтво, яке робиться для військових, не лише надихає, а й "надає сенс тому, за що ти воюєш, розуміння того, що захищаєш".
Вона зауважила, що понад 300 років росія намагалася знищити Україну культурно й ментально, і продовжує вдаватися до тих же методів і зараз: замінює топоніми на захоплених територіях і наповнює бібліотеки своєю літературою.
"Характерним ставленням росіян до української культури є події в Ізюмі та Балаклії. Зокрема, у Балаклійській бібліотеці вони замінили українську літературу, поклали її окремо, підготувавши на знищення, привезли свою, російську, та бюст пушкіна", - зазначила заступниця міністра.
Тому, за її словами, "наше завдання - повернути українські наративи в український культурний простір, повертаючи українську літературу, стимулюючи українських артистів давати принаймні невеликі концерти".
Як повідомлялося, міністр у справах ветеранів Юлія Лапутіна впевнена, що ветеранське мистецтво має повністю інтегруватися в українську культуру.