Посол України в Німеччині Олексій Макеєв передав українські книжки бібліотеці «Каров» у берлінському районі Панков.

Участь у церемонії взяли сенатор Берліна з питань культури та Європи Клаус Ледерер та керівник району Панков Зерен Бенн, повідомляє кореспондент Укрінформу.
Бібліотеки в ФРН отримують українські книжки у межах ініціативи дружини Президента Олени Зеленської «Українська книжкова полиця». Першу велику партію книжок берлінські бібліотеки отримали торік.

Макеєв згадав, що фактично в перший робочий день на посаді посла вирушив у Франкфурт на книжковий ярмарок, на який завітала перша леді Олена Зеленська, яка передала українські книжки місцевій бібліотеці.
«Ми будемо продовжувати привозити книжки українською мовою для тих, хто знайшов тут прихисток», - сказав дипломат.

Він вбачає своїм завданням також сприяння збільшенню друку українських книжок і книжок про Україну німецькою. «Одним із наступних завдань буде зробити так, щоб у німецьких підручниках з історії було більше інформації про Україну, і правдивої інформації, щоб німці почали відкривати для себе історію нашої держави», - сказав посол.
Своєю чергою сенатор Берліна Ледер зазначив, що берлінці намагаються допомогти українцям, а можливість читати книжки рідною мовою створює зв’язок із домом.

Окружна бібліотека «Каров» стала локальним центром інформації, допомоги та дозвілля для переміщених осіб з України. Тут організують читання, виступи митців, культурні і просвітницькі заходи для дітей і дорослих, останнім часом також українською мовою.
У «Каров» працює бібліотекарка з Миколаєва Світлана Зайко, яка змушена була шукати прихистку у Німеччині. Вона розповіла, що в бібліотеку приходять часто родинами. Найбільшою популярністю серед читачів користуються дитячі книжки. Окрім друкованих бібліотека пропонує майже тисячу видань в електронному вигляді.

Загалом посольством України в Німеччині в межах акції передано до берлінських бібліотек понад 400 книжок українською мовою. Це, зокрема, дитяча література, шкільні підручники та публіцистичні видання про Україну, а також надруковані Фондом Кербера (м.Гамбург) книжки українською мовою для наймолодших читачів. Крім бібліотек вони були передані у центр прийняття біженців у Берліні та будуть розповсюджені серед українських осередків Німеччини.
Посольство також передає підручники суботнім школам при громадських організаціях та для майбутньої Німецько-української школи.






Посол Макеєв передав берлінській бібліотеці українські книжки / Фото: Ольга Танасійчук, Укрінформ





























































15 березня 2022 року Державний комітет телебачення і радіомовлення спільно з Офісом Президента та Міністерством культури та інформаційної політики започаткували благодійну акцію «Українським дітям – українську книгу!». Метою є безкоштовне забезпечення дітей вимушених переселенців українськими підручниками, навчальними посібниками, художньою літературою. У межах акції вже передано майже 200 тис. примірників волонтерським центрам в містах України та країн Європи, де проживають переміщені особи.
Проєкт «Українська книжкова поличка» передбачає поширення української літератури в оригіналі та перекладах у провідних бібліотеках світу. Його ініціювала перша леді Олена Зеленська спільно з Міністерством закордонних справ, Міністерством культури та інформаційної політики, а також Українським інститутом книги та посольствами України.