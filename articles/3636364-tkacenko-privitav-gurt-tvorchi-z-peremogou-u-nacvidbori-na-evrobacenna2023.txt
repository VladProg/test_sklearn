Міністр культури та інформаційної політики Олександр Ткаченко привітав гурт TVORCHI з перемогою у Національному відборі на Євробачення-2023.

Як передає Укрінформ, про це Ткаченко написав у Телеграмі.
“Вітаю TVORCHI з перемогою на Нацвідборі Євробачення-2023. Впевнений, що Україна буде гідно представлена на події в Ліверпулі”, - ідеться у дописі.
За словами Ткаченка, “ми були свідками чудового фіналу національного конкурсу. В котрий раз переконались, що наша країна - творча, креативна, талановита, незламна. Навіть під час війни організація і проведення заходу та виступи учасників були на найвищому рівні. Символічно - фінал відбувся в метро”.
“Вперше українці, користуючись передовими технологіями, голосували за кандидата-фаворита онлайн, в застосунку “Дія”. Тож 50% рішення було за глядачами в “Дії”, інші 50% — за жюрі в залі. Завдяки онлайн-голосуванню, за TVORCHI проголосувало понад 166 тисяч людей”, - зазначив міністр.

Як повідомляв Укрінформ. 67-й пісенний конкурс Євробачення відбудеться у Ліверпулі у травні 2023 року. Півфінали конкурсу відбудуться 9 та 11 травня, а фінал – 13 травня. У ньому візьмуть участь 37 країн. Україну на конкурсі представлятиме гурт TVORCHI з піснею Heart of Steel.
Фото: Суспільне мовлення