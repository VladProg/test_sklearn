Деякі громадяни України мають право на відстрочку від мобілізації на законних підставах, зокрема, це стосується багатодітних батьків.

Про це повідомив начальник Печерського районного територіального центру комплектування та соціальної підтримки міста Києва полковник Сергій Калугін, передає кореспондент Укрінформу.
"Громадяни, які мають трьох та більше неповнолітніх дітей, мають право на відстрочку від призову. Водночас вони можуть бути призвані на службу за власним бажанням та рішенням військово-лікарської комісії", - зазначив Калугін.
Він повідомив, що відповідно до Закону «Про мобілізаційну підготовку та мобілізацію», на законних підставах не можна мобілізувати тих осіб, які мають право на відстрочку від мобілізації. Це такі категорії громадян: заброньовані на підприємствах, організаціях чи установах; особи, чиї близькі родичі мають першу або другу групу інвалідності; неповнолітні діти з інвалідністю та певним переліком хвороб; опікуни осіб, які потребують постійного догляду відповідно до висновку лікарської комісії; працівники та службовці ЗСУ, Нацполіції, Нацгвардії України, ДПСУ та СБУ, а також студенти денної та дуальної форми навчання.
Як повідомлялося, Кабінет Міністрів ухвалив новий порядок бронювання військовозобов’язаних та критерії визначення підприємств, критично важливих для функціонування економіки.