Президент України Володимир Зеленський закликав українців особливо у ці святкові дні дослухатись до повітряних тривог та знати, де розташований найближчий "пункт незламності".

Про це він поінформував у своєму зверненні, передає Укрінформ.
"Залишилося кілька днів цього року. Маємо бути свідомі того, що наш ворог спробує зробити цей час для нас темним і складним. Будь ласка, цими днями дослухайтеся до повітряних тривог. Ще раз пошукайте і запамʼятайте, де розташований найближчий "пункт незламності". Розкажіть батькам, як знайти "пункт незламності", якщо це знадобиться", - сказав Зеленський.

Відео: ОП
Президент ще раз привітав всіх, хто сьогодні, 25 грудня, святкує Різдво.
"Сьогодні мільйони людей святкують Різдво за григоріанським календарем. І я ще раз вітаю всіх, хто святкує саме зараз, цими днями. І хочу, щоб ми з вами зараз іще раз подякували – разом подякували – усім тим, хто і цими днями, і в будь-який інший час робить усе, щоб ми з вами могли жити. Жити своїм життям і у своїй країні", - наголосив Президент.
Як повідомлялося, 25 грудня Різдво Христове за григоріанським календарем відзначають Католицька церква, протестантські церкви, а також більшість помісних православних церков.
Фото: ОП