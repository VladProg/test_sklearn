Через ракетний удар та атаку дронів удень 26 січня стан енергосистеми погіршився у Дніпровському регіоні та на Одещині.

Як передає Укрінформ, про це повідомила НЕК «Укренерго» у Фейсбуці.
«Є влучання та пошкодження обладнання у південному, центральному, південно-західному регіонах. По всій Україні під час атаки були запроваджені аварійні відключення. Зараз поступово повертаються планові графіки обмежень. Дефіцит в системі значний. До всіх областей доведені ліміти споживання», – йдеться у повідомленні.
За інформацією компанії, у Дніпровському регіоні знищено основне високовольтне обладнання на одному з енергооб’єктів. На півдні, зокрема в Одеській області, через обстріли виникли проблеми з енергоживленням.
Це були 13-ий ракетний удар та 15-та атака дронів, спрямовані на
енергосистему України, заявили в Укренерго.
Як повідомляв Укрінформ, 26 січня росіяни випустили 55 ракет по території України, 47 з них знищено. Такі дані навів Головнокомандувач ЗСУ Валерій Залужний.