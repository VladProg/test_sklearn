Бельгія приєднується до багатьох країн світу у підтримці проєкту резолюції ООН щодо досягнення справедливого миру в Україні та вимагає негайного та безумовного виведення всіх російських військ з території України в межах її міжнародно визнаних кордонів.

Про це у четвер у Нью-Йорку під час виступу на Генеральній Асамблеї ООН заявила міністр закордонних справ Бельгії Аджа Лябіб (Hadja Lahbib), повідомляє кореспондент Укрінформу.
«Бельгія повністю підтримує проєкт резолюції, що була представлена нам і була розроблена інклюзивним та прозорим шляхом. Це момент істини, який зібрав нас усіх разом сьогодні. Бельгія приєднується до великої кількості тих країн, які закликають до негайного завершення агресії та безумовного виведення всіх військових сил російської федерації з території України, за повернення міжнародно визнаних кордонів України», - наголосила очільниця МЗС Бельгії.
Вона зауважила, що всі країни ООН, які підписали Хартію ООН, взяли на себе зобов’язання поважати територіальну цілісність та міжнародно визнані кордони країн світу, мирно розв’язувати всі суперечності, що виникають. 24 лютого 2022 року росія порушила всі ці зобов’язання, коли вдерлася до України. При цьому не лише Україна, але все міжнародне співтовариство було вражене цією війною, пережило потрясіння внаслідок підриву міжнародного правопорядку. російська агресія призвела до порушення глобальної продовольчої, фінансової та енергетичної безпеки, збільшила ядерну небезпеку та уразила довкілля.
«Ми не хотіли цієї війни, ми хотіли жити в мирі… Сподіваємось, що ця резолюція зробить нас більш близькими завтра. Тому що всі ми не хочемо бачити непевного світового устрою, де небезпека та погрози перетворюються на норму. Тому що ми хочемо мати впевненість у майбутньому, тому що ми здатні разом долати навіть важкі обставини», - наголосила Аджа Лябіб.
Вона привітала ініціативу генерального секретаря ООН, завдяки чому вдалося започаткувати Чорноморську зернову ініціативу. Це дозволило поставити продовольство з України для держав, що були найбільш уражені продовольчою кризою внаслідок цієї війни. Міжнародне співтовариство не забуває про кризи в інших регіонах світу, де ситуація суттєво погіршилася внаслідок російської агресії проти України.
«Дезінформація та альтернативна «правда», яку російська сторона поширювала протягом року, не підтверджуються жодними фактами. Жорстока реальність є у тому, що ми маємо справу з викраденням людей, їх насильницьким переміщенням, включаючи примусову депортацію тисяч українських дітей. Буча, Ірпінь, Маріуполь - ці міста назавжди позначені жахом. Ми бачили жахливі порушення росією міжнародного гуманітарного права та прав людини. Ці злочини не можуть залишатися безкарними. Бельгія підтримує розслідування, що проводить прокурор Міжнародного кримінального суду», - підкреслила бельгійська урядовець.
«Ми потужно виступаємо за дотримання норм міжнародного права, за те, щоб верховенство права панувало над правом сили. Саме в цьому дусі маємо визначити принципи всеохоплюючого, справедливого та стійкого миру. Для досягнення такого миру Бельгія підтримуватиме Україну так довго, як це буде необхідно», - додала Аджа Лябіб.
Як повідомлялося, 24 лютого Генеральна Асамблея ООН проведе голосування по проєкту резолюції, в якому наголошується на необхідності якнайшвидшого досягнення всеосяжного, справедливого і стійкого миру в Україні.