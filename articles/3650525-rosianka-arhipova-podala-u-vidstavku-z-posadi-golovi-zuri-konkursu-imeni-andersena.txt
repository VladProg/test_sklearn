росіянка Анастасія Архипова подала у відставку з посади голови журі конкурсу для ілюстраторів імені Ганса Крістіана Андерсена.

Як передає Укрінформ, про це повідомляється у пресрелізі Всесвітнього конгресу Міжнародної ради з дитячої книги (IBBY).
“Вона (Архипова — ред.) подала заяву про відставку з посади голови журі премії імені Ганса Крістіана Андерсена 2024-го року, яка була прийнята Виконавчим комітетом IBBY. Виконавчий комітет також призначив колишнього виконавчого директора IBBY Ліз Пейдж керувати журі 2024-го року в якості тимчасового голови”, - заявили в IBBY.
Зазначається, що IBBY рішуче та однозначно засуджує збройну агресію росії проти України. Всесвітня спільнота IBBY підтримує Українське національне представництво IBBY в роботі, щоб служити дітям і родинам.
“На сьогодні IBBY опублікував дві публічні заяви, підтверджуючи цю позицію, а також брав активну участь у підтримці проєктів, які пов'язані з українськими біженцями у Польщі. Далі буде більше проєктів”, - йдеться у пресрелізі.
Раніше міністр культури та інформаційної політики Олександр Ткаченко висловився за усунення Архипової з посади.
Як повідомлялося, королева Данії Маргрете ІІ не опікуватиметься дитячою книжковою премією імені Ганса Крістіана Андерсена після суперечки про призначення на посаду голови журі премії академіка російської академії мистецтв Анастасії Архипової.
Архипову обрали на цю посаду у вересні 2022 року на Всесвітньому конгресі Міжнародної ради з дитячої книги. Кілька країн, зокрема Швеція та країни Балтії, були проти такого рішення через російську агресію проти України.
Премією ім. Андерсена нагороджуються найкращі дитячі письменники та художники-ілюстратори. Вона присуджується раз на два роки.