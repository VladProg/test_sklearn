Попри екстремальні умови війни, український аграрний сектор за 2022 рік зробив прорив у контексті євроінтеграції.

Про це заявив міністр аграрної політики та продовольства України Микола Сольський під час свого виступу на спільному засіданні українського уряду та колегії Європейської комісії, передає Укрінформ із посиланням на пресслужбу міністерства.
Він зазначив, що в рамках гармонізації законодавства Мінагрополітики торік розробило та ухвалило низку законів і нормативно-правових актів.
“Наразі ми працюємо над розробкою національного стратегічного плану в аграрній галузі з метою наближення до CAP (Сommon agricultural policy) Європейського Союзу та проведення майбутніх переговорів в агросфері щодо вступу до ЄС. Робота в цьому напрямку активно триває", – розповів Сольський.
Він додав, що у плані заходів із виконання Угоди про асоціацію частка Мінагрополітики становить понад 30%. Від початку воєнного вторгнення спільна робота України та ЄС значно активізувалася, й прогрес виконання умов Угоди про асоціацію у 2022 році в порівняно з 2021 роком став значно помітнішим.
"Ми провели низку зустрічей з Єврокомісаром з питань сільського господарства Янушем Войцеховським у квітні, травні, червні, вересні та в січні вже цього року в Литві, Польщі, Бельгії та Берліні. Це були завжди предметні обговорення, адже вони вели до конкретних дій і продемонстрували, що в боротьбі з агресором Євросоюз стоятиме пліч-о-пліч із нашою державою", – сказав очільник Мінагрополітики.
Також він сформулював п’ять чітких ініціатив для українського агросектору, які потребують підтримки міжнародної спільноти. Серед них - продовження спрощеного режиму експорту, посилення ініціативи "шляхи солідарності" та рішуча реакція на блокування росією роботи “зернового коридору”. Також Сольський закликав європейських партнерів підтримувати продовольчу ініціативу Grain from Ukraine і таким чином разом підтримати країни, які опинилися на межі голоду.
Як повідомляв Укрінформ, станом на грудень 2022 року Україна реалізувала заходи з виконання угоди про асоціацію у частині «Сільське господарство» на 54%.