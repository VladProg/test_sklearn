У полку Кастуся Калиновського вважають за необхідне прийняти в Україні стратегію відносин із білоруссю, вона має бути погоджена всіма політичними структурами нашої держави.

Про це заявив представник штабу полку Андрій Шеучик під час круглого столу в Укрінформі на тему «Майбутнє білорусько-українських відносин».


«Поки що ми воюємо, навчаємося, маємо певні сподівання - але не маємо жодної стратегії, не маємо жодного рядка, жодного слова про те, що робитиме Україна з білоруссю. Цього немає. У нас мусить бути план у робочому варіанті. Коли цього плану немає, то про що можна говорити? Тобто, ми не можемо ні корегувати, ні висловлювати свою думку щодо цього, бо цього предмета немає», – сказав він.


Шеучик висловив переконання, що стратегія має бути погоджена всіма політичними структурами України, зокрема і Президентом.


«Над цим треба працювати, і до цієї праці мають долучитися всі: перш за все українська сторона та всі з білоруського боку – чи то полк, чи то вільні білоруси, чи то будь-яка людина, котра живе на Чернігівщині… таким чином можна опрацювати найбільш дієву стратегію щодо білорусі. Це політична воля України, і ми, полк Кастуся Калиновського, матимемо з цим погодитися», - підкреслив представник полку.


Як повідомляв Укрінформ, білоруський добровольчий батальйон Збройних сил України імені Кастуся Калиновського було сформовано у березні 2022 року у складі Іноземного легіону. Він названий на честь національного героя білорусі, одного з керівників національно-визвольного повстання білорусів, поляків, литовців та українців 1863-1864 років.