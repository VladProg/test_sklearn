Національний центр Олександра Довженка подав судовий позов до Державного агентства України з питань кіно з вимогою визнати незаконним та скасувати наказ №100 про реорганізацію.

Як передає Укрінформ, про це Довженко-Центр повідомляє у Фейсбуці.
"Довженко-Центр подав у суд на Державне агентство України з питань кіно з вимогою визнати незаконним та скасувати наказ №100 про "реорганізацію". Підготовче засідання Господарського суду міста Києва відбудеться 29 листопада о 10:30 за адресою: вул. Богдана Хмельницького, 44- Б, зал №20", - ідеться в повідомленні.
Як повідомляв Укрінформ, раніше у Довженко-Центрі заявили, що Державне агентство з питань кіно видало наказ про реорганізацію, що "де-факто означає ліквідацію національного кіноархіву".
Своєю чергою Міністерство культури та інформаційної політики зауважило, що у рішенні Держкіно не йдеться про ліквідацію Довженко-Центру, а планується його реорганізація шляхом створення двох нових державних підприємств, одному з яких передається архів фільмокопій. При цьому у міністерстві наголосили, що Держкіно з 2021 року не підпорядковується МКІП, а спрямовується і координується виключно Кабінетом Міністрів.
26 серпня Комітет Верховної Ради з питань гуманітарної та інформаційної політики ухвалив рішення про звернення до уряду і Держкіно щодо скасування наказу про реорганізацію Довженко-Центру.
Національний центр Олександра Довженка – державний фільмофонд України, аудіовізуальний архів. Це єдиний в Україні член Міжнародної федерації кіноархівів (FIAF).
Згідно з інформацією на сайті установи, Довженко-Центр об’єднує сучасне фільмосховище з системою клімат-контролю, єдину в Україні кінокопіювальну лабораторію, Музей кіно, паперовий кіноархів, медіатеку та власне видавництво й здійснює збереження, популяризацію, дослідження та поширення національної кіноспадщини в Україні та за кордоном.
У січні уряд передав цілісний майновий комплекс державного підприємства “Національний центр Олександра Довженка" до сфери управління Держкіно.
Фото Громадське