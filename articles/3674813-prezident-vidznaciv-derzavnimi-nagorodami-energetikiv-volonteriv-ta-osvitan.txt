Президент Володимир Зеленський постановив відзначити державними нагородами України енергетиків, волонтерів та освітян.

Як передає Укрінформ, відповідний указ №97/2023 оприлюднений на сайті Глави держави.
За громадянську мужність, особисті заслуги у захисті державного суверенітету та територіальної цілісності України в умовах воєнного стану, вірність українському народові Президент постановив нагородити орденом “За заслуги” III ступеня електромонтера філії “Миколаївобленерго” Вознесенського району Дениса Полотняка та директора Бородянської дитячо-юнацької спортивної школи Київської області Володимира Шому.
Орденом “За мужність” III ступеня Зеленський постановив нагородити головного диригента камерного оркестру “Гілея” Херсонської академічної обласної філармонії Юрія Карпатенка (посмертно) та соціального робітника Центру надання соціальних послуг Великописарівської селищної ради Сумської області Тетяну Скоріну (посмертно).
Також цим орденом нагороджено водія акціонерного товариства “Запоріжжяобленерго” Максима Юрченка.
Орденом княгині Ольги III ступеня нагороджено директора Луганського обласного центру підтримки молодіжних ініціатив та соціальних досліджень, волонтера Ганну Рясну та координатора Херсонського обласного волонтерського центру допомоги військовим Збройних сил України Галину Уманець.
Почесне звання “Заслужений лікар України” присвоєно завідувачу відділення Запорізької обласної клінічної лікарні Валентині Гаврилюк.
Як повідомляв Укрінформ, 24 лютого Президент Володимир Зеленський нагородив капеланів, які служать у Збройних силах України.