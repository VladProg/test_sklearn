Юридична служба Ради Європейського Союзу повідомила країнам-членам ЄС, що блок має юридичні повноваження тимчасово використати щонайменше 33,8 мільярда євро активів російського Центрального банку для фінансування відновлення України.

Про це повідомляє Bloomberg, передає Укрінформ.
Як зазначається, юридична служба Ради ЄС заявила дипломатам країн блоку, що такий план є юридично здійсненним, якщо активи не експропрійовані та виконуються певні умови, зокрема що основна сума та відсотки будуть повернуті росії у майбутньому, а також відома кінцева дата використання цих грошей.
Зазначається, що нині розглядається можливість об’єднання активів на рівні ЄС або міжнародному, щоб отримати прибуток, який можна було б використати для фінансування відновлення України, що, за оцінками Світового банку, може коштувати щонайменше 350 мільярдів доларів.
Як повідомлялося, Європейський Союз заморозив російських активів на суму 68 мільярдів євро.
Президент Європейської комісії Урсула фон дер Ляєн заявляла, що ЄС багато зробив, щоб заморозити російські активи та обмежити їх використання у фінансуванні російської «машини війни», однак можливість їх вилучення та спрямування на відновлення України потребує опрацювання з погляду права. За її словами, мета ЄС - не лише заморозити, а й вилучити російські активи.