Президент Володимир Зеленський обговорив із Прем`єр-міністром Італії Джорджею Мелоні співпрацю в безпековій і оборонній сфері та заявив, що Італія надає принципову допомогу Україні від самого початку повномасштабного вторгнення росії.

Про це Президент розповів під час спільної з главою італійського уряду пресконференції у Києві, повідомляє кореспондент Укрінформу.
"Від початку повномасштабного вторгнення росії ми отримуємо від Італії принципову допомогу і принципову підтримку на всіх рівнях - як оборонну підтримку, так і політичну, гуманітарну, підтримку нашої енергосистеми, також економічну", - сказав Зеленський.

Відео: ОП
Також він зазначив, що Рим відіграв вагому роль у вирішенні питання про статус країни-кандидата на вступ України у ЄС.
Президент запевнив, що Україна вдячна італійцям за таку підтримку.
Водночас він поінформував, що на нинішніх переговорах обговорив із Мелоні "усі ключові аспекти нашого партнерства з Італією як на двосторонньому рівні, так і в європейських інституціях, загалом в міжнародних відносинах".
"Передусім ми обговорили співпрацю в галузі оборони і безпеки. Дякую Італії за новий пакет оборонної підтримки для України, для наших воїнів. Це дуже важливо, особливо зараз, коли російські окупанти намагаються відновити свій агресивний потенціал", - підкреслив Зеленський.
За словами глави держави, усі засоби оборони для України, які надаються Італією, зокрема протиповітряної оборони - "це те, що реально рятує життя наших людей, наші родини, наших дітей і дає безпеку нашим містам".
Президент додав, що Україна й Італія прагнуть якнайшвидше зупинити російський терор, неспровоковану агресивну війну росії проти українського народу.
"Не можна залишити жодне наше місто і жодну нашу людину в російській неволі, не можна залишити розділених окупацією сімей, і не можна дозволити будь-якій державі брати будь-які інші держави в заручники своєї загарбницької політики", - наголосив Зеленський.
Як повідомлялося, у вівторок з першим візитом в Україні перебуває Прем`єр-міністр Італії Джорджа Мелоні.