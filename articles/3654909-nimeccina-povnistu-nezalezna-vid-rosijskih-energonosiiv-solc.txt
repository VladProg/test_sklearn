Після початку російської війни проти України Німеччина почала зменшувати імпорт енергоносіїв із рф і наразі повністю його позбулася.

Про це заявив канцлер ФРН Олаф Шольц, виступаючи 18 січня на Давоському економічному форумі, повідомляє кореспондент Укрінформу.
«Протягом кількох місяців Німеччина зробила себе повністю незалежною від російських газу, нафти та вугілля», - заявив глава уряду.
Енергозабезпечення цієї зими гарантовано, не в останню чергу завдяки солідарності в ЄС і готовності підприємств і громадян економити, Німеччина уклала нові партнерства в Азії, Африці та Америці, вже побудовано 2 LNG-термінали, на підході нові, поінформував Шольц. Він додав, що Німеччина показала, що може бути «гнучкою, небюрократичною і швидкою».
При цьому глава уряду підкреслив, що російська війна зробила ще більш явним те, що майбутнє – за зеленою, відновлювальною енергетикою. Трансформацію, перехід до кліматичної нейтральності він назвав фундаментальним завданням століття і застеріг від повернення до широкого використання вугілля та нафти, адже в такому випадку ціль не допустити зростання температури більш ніж на 1,5% «буде нікчемною».
Він поінформував про плани ФРН, зокрема, про доведення до 2030 року відновлювальних джерел до 80% - це вдвічі більше, ніж зараз. Інвестиції в перехід до «кліматично дружньої моделі», на розвиток відновлювальних джерел передбачені в обсязі 400 млрд євро на період до 2030 року. Німеччина підтверджує мету досягти мети кліматичної нейтральності до 2045 року.
Шольц також звернув увагу на такі загрози для економічного розвитку планети як «нова фрагментація світу та деглобалізація».
Цьогорічний Давоський економічний форум проходить з 16 до 20 січня.