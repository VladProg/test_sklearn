BBC назвало учасників (від української та британської сторін) команди, що працюватиме над створенням шоу Євробачення у травні 2023 року.

Про це повідомляє Суспільне, передає Укрінформ.
"BBC оголосило команду, яка працюватиме над шоу від британської та української сторін, оскільки "Євробачення-2023" відбудеться в Ліверпулі від імені України", - йдеться в повідомленні.
Медіа нагадує, що команду голови української делегації Оксани Скибінської та виконавчої продюсеки Тетяни Семеною доповнив режисер шоу та кліпмейкер Герман Нєнов.
Як він зазначив, сферу його відповідальності складає візуал від України. Також разом із креативною командою BBC Нєнов працюватиме над "опенінгом та інтервал-актами, відеороликами та всіма іншими елементами шоу та конкурсу, в яких буде відображатись Україна".
Головною режисеркою шоу стане Ніккі Парсонс, яка працювала над "Танці з зірками" та "Britain’s Got Talent". Зазначається, що креативним директором конкурсу цього року виступить Ден Шиптон, який вже долучався до Євробачення у 2022 році, зокрема, він поставив номер для Сема Райдера. Зазначається що він працював над концертними шоу гуртів Little Mix, Ava Max.
Як повідомляв Укрінформ, 67-й пісенний конкурс Євробачення пройде у Ліверпулі у травні 2023 року. Півфінали конкурсу відбудуться 9 та 11 травня, а фінал – 13 травня. У ньому візьмуть участь 37 країн. Україну на конкурсі представлятиме гурт TVORCHI з піснею Heart of Steel.