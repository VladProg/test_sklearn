Уряд ініціював створення робочої групи під головуванням першого віцепрем’єр міністра - міністра економіки Юлії Свириденко, яка має розробити оновлену систему закупівель продуктів харчування для армії.

Як передає Укрінформ, про це повідомляє пресслужба міністерства.
«Ми маємо змінити підходи до державних закупівель продуктів у військовій сфері таким чином, щоб максимально розширити конкуренцію для постачальників. Саме конкуренція може забезпечити справедливі ціни та безперебійне постачання. Зараз ми працюємо над створенням окремого розділу в Prozorro саме для військових потреб. Наша основна мета зробити все можливе, задля того, щоб закупівлі їжі для армії відбувались ефективно, а поставки були своєчасними та якісними», - сказала Свириденко.
Зазначається, що новий механізм закупівель має збалансувати дотримання секретності та публічний контроль, але одночасно забезпечити безперебійність постачання. Обов'язковим елементом такої системи має стати публікація цін на продукти харчування у відкритому доступі.
Як повідомляв Укрінформ, видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні в два-три рази.