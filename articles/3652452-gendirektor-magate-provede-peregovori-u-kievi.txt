Генеральний директор МАГАТЕ Рафаель Маріано Гроссі відвідає Україну наступного тижня з метою забезпечення постійної присутності експертів з ядерної та фізичної ядерної безпеки на всіх об'єктах атомної енергетики країни.

Як передає Укрінформ, про це йдеться на сайті Міжнародного агентства з атомної енергії.
"Генеральний директор відвідає Південноукраїнську та Рівненську атомні електростанції (АЕС), а також Чорнобильську АЕС, щоб запустити місії у складі двох експертів МАГАТЕ на кожному з об'єктів", - йдеться у повідомленні.
МАГАТЕ вже має постійну присутність до чотирьох експертів на найбільшій в Україні Запорізькій АЕС, яка наразі захоплена російськими військами. Найближчими днями команда з двох експертів також буде розміщена на Хмельницькій АЕС.
За словами Гроссі, експерти МАГАТЕ з ядерної та фізичної ядерної безпеки "здійснюватимуть моніторинг ситуації на станціях, проводитимуть оцінку їх обладнання та інших потреб, надаватимуть технічну підтримку та консультації, а також звітуватимуть про свої висновки до штаб-квартири Агентства".
Загалом МАГАТЕ матиме близько 11-12 експертів, постійно присутніх в Україні.
У Києві гендиректор МАГАТЕ також зустрінеться з вищими посадовими особами українського уряду, щоб обговорити створення зони ядерної та фізичної ядерної безпеки навколо Запорізької АЕС. "Я як і раніше сповнений рішучості створити цю вкрай необхідну зону захисту якнайшвидше. Мої консультації з Україною та росією просуваються, хоча і не так швидко, як хотілося б. Я зберігаю надію, що ми зможемо домовитися і реалізувати цю зону найближчим часом", - заявив Гроссі.
Як повідомлялося, у грудні генеральний директор Міжнародного агентства з атомної енергії Рафаель Гроссі провів переговори у москві щодо створення зони безпеки навколо захопленої російськими військами Запорізької АЕС.
Запорізьку АЕС із 4 березня 2022 р. захопили російські військові. Відтоді росіяни розміщують на майданчику станції військову техніку та боєприпаси, а також обстрілюють прилеглу територію.
Нині всі шість енергоблоків тимчасово захопленої Запорізької АЕС зупинені, їхнє включення блокується загарбниками. ЗАЕС продовжує постійно споживати близько 100 МВт на власні потреби від енергосистеми України.
Фото: D. Calma/IAEA