Пам'яті херсонського диригента Юрія Керпатенка, убитого російськими загарбниками за відмову співпрацювати з ворогами, присвятив свою нову роботу художник Юрій Журавель.

Про це Юрій Журавель повідомив на своїй сторінці у Фейсбуці, передає Укрінформ.

"Пам'яті Херсонського Диригента Юрія Керпатенка, який на відсіч відмовився співпрацювати з окупантом. Це ще одна сторінка ілюстрованої хронології війни - книги «Сториця»", - написав художник.
Як раніше повідомлялося, російські загарбники розстріляли у власній оселі в місті Херсоні диригента оркестру обласної філармонії Юрія Керпатенка за те, що він відмовився з ними співпрацювати. Музиканта і диригента вороги розстріляли крізь двері його квартири. До цього терористи погрозами намагалися схилити чоловіка до співпраці.