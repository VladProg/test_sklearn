За умови подальшого функціонування «зернового коридору», експорт кукурудзи з України у 2022/23 маркетинговому році очікується на рівні 23 млн т, що на 15% менше, ніж у попередньому сезоні.

Як передає Укрінформ, про це повідомляє інформаційно-аналітичне агентство «АПК-Інформ».
"За оцінками аналітиків, за умови подальшого функціонування «зернового коридору», експорт кукурудзи з України у 2022/23 МР очікується на рівні 23 млн тонн, що на 15% поступиться підсумку попереднього сезону (27 млн тонн)", - йдеться у повідомленні.
Зазначається, що у грудні торік експорт кукурудзи з України становив близько 3,1 млн т. Згідно з інформацією аналітиків, це є рекордним місячним показником від початку повномасштабного вторгнення рф і на 21% перевищує відвантаження в листопаді (2,5 млн т).
Водночас, у грудні 2022 року Україна експортувала на 38% менше кукурудзи, ніж у грудні 2021-го, коли було відвантажено 4,9 млн т.
Головними імпортерами української кукурудзи у грудні торік стали: Китай з часткою 27% (839,4 тис. т у натуральному вигляді), Іспанія, яка закупила 16% усіх партій (485,9 тис. т) та Румунія з часткою 14% (417,6 тис. т).
Як повідомлялось, від початку 2022/2023 МР Україна експортувала майже 14,4 млн т кукурудзи, зокрема за 23 дні січня 2023 року було відвантажено 1,7 млн т цієї культури.