Федеральний бюджет росії у січні 2023 року був виконаний з дефіцитом 1,761 трильйона рублів, що більше доходів країни за цей період.

Як передає Укрінформ, про це свідчать дані мінфіну рф.
За даними мінфіну рф, доходи у річному вираженні скоротилися на 35%, до 1,356 трильйона рублів, а витрати збільшилися на 59%, до 3,117 трильйона рублів. Для порівняння, минулого січня бюджет, навпаки, був виконаний з профіцитом у 125 млрд рублів.
Як зазначило РБК, дефіцит бюджету у січні став рекордним для цього місяця. Дефіцит становив 60% від планів на 2023 рік - закон про бюджет на весь 2023 передбачає дефіцит на суму 2,93 трильйона рублів.
Стійкість бюджетної системи рф було забезпечено за рахунок використання коштів Фонду національного добробуту на покриття недоотриманих нафтогазових доходів відповідно до параметрів російського «бюджетного правила».
Нафтогазові доходи росії у січні впали на 46%, що, за даними мінфіну, пов'язано насамперед зі зниженням цін на нафту Urals та скороченням експорту газу. Нафтогазові доходи скоротилися на 28%, переважно за рахунок зменшення надходжень від ПДВ та податку на прибуток.
Напередодні міністерство фінансів росії повідомило, що вперше продало з Фонду національного добробуту невелику частину золота – 3633 кілограми золота у знеособленій формі – щоб покрити дефіцит бюджету. З цією ж метою Мінфін продав 2,3 мільярди юанів. Дохід від угод із золотом та юанем становив 38,5 мільярда рублів.
Російська влада низкою заходів наразі штучно підтримує курс валюти на рівні 1 долар – 71 рубль.
Як повідомляв Укрінформ, дефіцит федерального бюджету рф у 2022 році досяг 3,3 трлн рублів і виявився одним з найбільших в історії росії.