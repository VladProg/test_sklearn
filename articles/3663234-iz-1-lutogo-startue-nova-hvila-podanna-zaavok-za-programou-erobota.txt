Із 1 лютого 2023 року українці, які хочуть отримати мікрогранти для започаткування чи розвитку свого бізнесу, можуть подавати заявки на першу цього року хвилю програми “Власна справа”.

Як передає Укрінформ, про це повідомляє пресслужба Мінекономіки.
Зазначається, що отримати мікрогрант можуть як діючі підприємці, так і люди, що не мають досвіду підприємницької діяльності. Щоб отримати кошти потрібно подати заяву та бізнес-план свого проекту через сайт Дія. Після перевірки наданих документів, оцінки бізнес-плану, а також кредитної історії заявника йому потрібно пройти співбесіду з фахівцями Держслужби зайнятості, за результатами якої службою ухвалюється рішення про надання чи відмову у наданні мікрогранту.
“Мікрогранти на старт або розвиток власної справи - одна з найпопулярніших грантових програм єРобота. Минулого року 3 300 українців отримали від держави підтримку у вигляді мікрогрантів від 50 до 250 тис. грн на реалізацію своїх бізнес-ідей. І цього року ми продовжуємо програму. Уряд готовий підтримати кожного українця, який має бажання зайнятись підприємництвом, надаючи йому безповоротну фінансову допомогу”, - сказала перший віцепрем'єр-міністр України - міністр економіки Юлія Свириденко.
Як повідомлялось, програма “Власна справа” стартувала 1 липня 2022 року. За цією програмою можна отримати мікрогрант на старт або розвиток бізнесу від 50 до 250 тис грн. Обовязковою умовою отримання мікрогранту є створення 1-2 нових робочих місць залежно від суми наданого мікрогранту.
У 2022 році відбулось 12 хвиль подачі заяв на отримання мікрогрантів, кожна з яких тривала 2 тижні. Загалом було видано мікрогрантів на 777 млн гривень.