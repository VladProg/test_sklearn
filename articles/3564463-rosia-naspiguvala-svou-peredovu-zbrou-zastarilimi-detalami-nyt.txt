Високоточна зброя, яка вважається найкращою в арсеналі росії та використовується для ударів по території України, містить старі низькотехнологічні компоненти.

Як передає Укрінформ, про це повідомляє New York Times.
Зокрема, співробітники СБУ у співпраці з приватними аналітиками дослідили електроніку новітніх російських крилатих ракет та бойових вертольотів і з'ясували, що для їх виробництва використовують технології, яким багато десятків років. Водночас більшість комп'ютерних чіпів, які було задокументовано, вироблені західними країнами після 2014 року.
Досліджені зразки вважаються найкращими в російському арсеналі, зазначає видання. Але боєприпаси та системи супутникової навігації містить низькотехнологічні компоненти.
Ці висновки детально викладені в новій доповіді, опублікованій в суботу Conflict Armament Research, незалежною групою, що базується у Великій Британії і займається ідентифікацією та відстеженням зброї та боєприпасів, які використовуються у війнах по всьому світу. Дослідницька група вивчала російське озброєння в липні на запрошення українського уряду.
Доповідь спростовує твердження москви про те, що збройні сили росії модернізовані й можуть змагатися із західними арміями.
Водночас зазначається, що зброя, яку росія використовує для обстрілів українських міст і селищ, часто оснащена західними інноваціями, незважаючи на санкції, запроваджені проти рф після вторгнення в Крим у 2014 році. Ці обмеження були покликані зупинити поставки високотехнологічних товарів, які могли б сприяти розвиткові військовим можливостей росії.
«Ми побачили, що росія використовує одні й самі електронні компоненти в різних видах зброї, включаючи новітні крилаті ракети та бойові вертольоти, хоча й не очікували цього побачити. У російській керованій зброї багато неросійських технологій і компонентів, а більшість комп'ютерних чіпів, які ми задокументували, вироблені західними країнами після 2014 року», - сказав дослідник Дам'єн Сплітерс, який брав участь у підготовці доповіді.

Фото з сайту: nytimes.com
Як росія отримала ці деталі, неясно. Сплітерс адресує це питання до виробників напівпровідників, як їхні товари опинилися в російських боєприпасах, безпілотниках, комунікаційному обладнанні, авіоніці вертольотів тощо – унаслідок законних чи тіньових закупівель, організованих в обхід санкцій.
Дослідники вивчили залишки трьох типів російських крилатих ракет, включно з найсучаснішою моделлю Х-55 та новітньою керованою ракетою «Торнадо-С». Усі вони містили ідентичні компоненти з маркуванням SN-99, які виявилися приймачами супутникової навігації, необхідними для польоту ракет.
Сплітерс зазначив, що використання росією цих компонентів вказує, що обмеження поставок компонентів SN-99 сповільнить здатність москви поповнювати запаси керованої зброї.
Як повідомляв Укрінформ, підприємства ОПК росії намагаються знайти аналоги сотень найменувань комплектуючих для своїх літаків.