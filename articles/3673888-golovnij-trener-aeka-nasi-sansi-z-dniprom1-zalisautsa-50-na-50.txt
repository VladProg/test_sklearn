Головний тренер кіпрського клубу АЕК (Ларнака) Хосе Луїс Ольтра поділився очікуваннями від матчу-відповіді з «Дніпром-1» у 1/16 фіналу Ліги конференцій, що відбудеться сьогодні (перша зустріч суперників завершилася поразкою дніпрян 0:1).

Ольтра вважає, що, попри перемогу у Ларнаці, шанси команд залишаються 50 на 50, передає Укрінформ.
«Гра буде важливою для нас, для людей, які приїхали нас підтримати, для всього Кіпру. Наш суперник - хороша команда, яка дуже збалансовано грає, і майбутній матч вимагає від нас грати на максимум, бо битва складається з 180 хвилин. Що стосується шансів, то хоч ми й перемогли в першій грі, я не вважаю, що у нас є якась перевага. Вважаю, що шанси на вихід до наступної стадії 50 на 50. Через війну в Україні ми граємо у Кошиці, а не в Дніпрі, де у суперника, звичайно, була б зовсім інша підтримка, проте на стадіон все одно прийдуть фанати, які увболіватимуть за дніпрян. Щоб досягти позитивного результату, нам варто грати впевнено. Але в той час хочу зазначити, що не варто ризикувати, слід знайти баланс між атакою і захистом, адже ми пам’ятаємо, що ведемо в рахунку, і «Дніпру-1» треба забивати. І ще нам потрібно реалізувати свої моменти», - сказав тренер.
Матч «Дніпро-1» - АЕК розпочнеться сьогодні у словацькому місті Кошице о 19.45.
Фото: scdnipro1.com.ua.