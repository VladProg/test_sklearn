Актори Леонард Вайтінг та Олівія Гассі, які зіграли головні ролі у фільмі «Ромео і Джульєтта» 1968 року, подали до суду на кіностудію Paramount, звинувативши її у сексуальній експлуатації та розповсюдженні оголених зображень підлітків.

Про це повідомляє Укрінформ із посиланням на Variety.
На момент зйомок Гассі було 15 років, а Вайтінгу – 16.
У позові стверджується, що на зйомках режисер Франко Дзеффіреллі (помер у 2019 році) переконував акторів, що на них буде спеціальна білизна тілесного кольору. Але в останні дні зйомок режисер нібито благав їх грати без неї, «інакше картина буде нереалістичною». Дзеффіреллі показав акторам, де буде розташовуватися камера, і запевнив, що їхні оголені тіла не будуть показані у фільмі. Однак відверті кадри з’явилися у фінальній версії стрічки.
У позові стверджується, що режисер був нечесним і що Вайтінг і Гассі насправді були зняті оголеними без їхнього відома.
«Те, що їм обіцяли, і те, що сталося - це дві різні речі. Вони довіряли Франко. Він був їхнім другом, і, чесно кажучи, що їм залишалося робити у 16 років? Варіантів не було. Руху #MeToo тоді не було», - заявив менеджер акторів.
Згідно з позовом, Гассі та Вайтінг «зазнавали душевних страждань та емоційних переживань протягом 55 років після виходу фільму, а також втратили можливості працевлаштування». Акторська кар’єра обох зірок «Ромео і Джульєтти» була дуже посередньою.
Нині 71-річна Олівія Гассі та 72-річний Леонард Вайтінг вимагають від студії Paramount відшкодування збитків, які, за їхніми словами, перевищують 500 мільйонів доларів.
У студії Paramount наразі не коментували цю інформацію.
Позов частково заснований на законі штату Каліфорнія, де у 2019 році тимчасово (до 1 січня 2023 року) скасували термін давності для подання заяв про сексуальне насильство над дітьми. Через це до судів штату надійшли тисячі нових заяв.
Фото: Everett Collection