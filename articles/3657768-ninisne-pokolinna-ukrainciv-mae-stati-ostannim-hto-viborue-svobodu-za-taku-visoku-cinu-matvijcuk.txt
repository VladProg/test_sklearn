Нинішнє покоління українців має стати останнім, хто виборює свободу, демократію, права людини та інші цінності західної цивілізації за таку високу ціну.

На цьому наголосила голова Центру громадянських свобод, лауреатка Нобелівської премії миру Олександра Матвійчук під час лекції на Київському безпековому форумі, повідомляє кореспондент Укрінформу.
Вона зазначила, що те, якою буде Україна на момент перемоги, залежить від того, як ми, українці, боремося зараз. "Тому що, коли ми говоримо про демократичну трансформацію, це не просто ухвалення "правильних" законів чи створення нових інституцій із "правильними" вивісками. Цінності суспільства все одно сильніші, тому нам треба змінити спосіб мислення і привнести у наш світогляд більше правозахисної перспективи", – аргументувала Матвійчук.
В іншому випадку, на її переконання, ми знову можемо повторити історію, коли вкотре подолаємо авторитарні режими, а далі – не зможемо побудувати стійкі демократичні інституції, де вже нашим дітям не доводилося би проходити цю боротьбу знову і знову.
Нобелівська лауреатка миру висловила думку, що ми ніби всі ці роки були під владою "ефекту колії", описаного Ангусом Меддісоном, який досліджував трансформацію країн і визначив, що існують держави, які намагаються модернізуватися, але начебто б’ються головою в невидиму скелю, падають униз і знову опиняються на тій самій траєкторії.
Матвійчук наголосила, що нам потрібно зробити стрибок, аби вийти з цієї зони турбулентності, в якій Україна перебувала впродовж десятиліть. У цьому контексті вона зауважила, що українці занадто високу ціну платять зараз тільки за шанс будувати країну, в якій права кожної людини захищені, влада підзвітна і підконтрольна, суди справедливі і незалежні, а поліція не б’є студентів, які виходять на мирну демонстрацію.
"Я хочу нам усім побажати, щоб наше покоління було останнім поколінням, яке має виборювати свободу, демократію, права людини та інші цінності західної цивілізації за таку високу ціну. Ми маємо взяти цю відповідальність на себе. Ми не маємо перекладати цю відповідальність на наших дітей", – підсумувала спікерка.
Як повідомляв Укрінформ, лауреатами Нобелівської премії миру 2022 року стали керівник білоруського правозахисного центру "Вясна" Алесь Біляцький, російська правозахисна організація "Меморіал" та українська правозахисна організація "Центр громадянських свобод".