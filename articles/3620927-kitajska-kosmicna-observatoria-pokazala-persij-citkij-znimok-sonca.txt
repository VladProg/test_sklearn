Китайський супутник для дослідження Сонця передав перше зображення зірки з моменту його відправлення у космос у жовтні.

Про це повідомила розташована у східнокитайській провінції Цзянсу обсерваторія Цзицзіньшань при Академії наук Китаю, передає Укрінформ із посиланням на Сіньхуа.
Передова обсерваторія космічного базування для дослідження Сонця (ASO-S), що отримала назву "Куафу-1", передала чіткі рентгенівські знімки сонячних спалахів, що сталися о 1:00 за всесвітнім часом 11 листопада 2022 року, заявив головний науковий співробітник ASO-S Гань Вейцюнь.


Фото: pmo.cas.cn

Він наголосив, що зображення було отримано за допомогою встановленого на супутнику жорсткого рентгенівського тепловізора. Попри те, що супутник все ще перебуває на стадії тестування, ефект зйомки пречудовий, що дозволяє ефективно ідентифікувати як деталі спалахів на Сонці, так і його тонку структуру, йдеться у повідомленні.
"Куафу-1" було запущено в космос за допомогою ракети "Чанчжен-2Г" (Long March-2D) 9 жовтня з космодрому Цзюцюань (Північно-Західний Китай).
Обсерваторія космічного базування для дослідження Сонця "Куафу-1", якій дано назву на честь велетня з китайської міфології, який невпинно переслідував Сонце, працює на сонячно-синхронній орбіті, і на неї не впливає обертання Землі, тоді як за допомогою наземних телескопів можна спостерігати за Сонцем лише вдень.
"ASO-S може забезпечити 24-годинне безперервне спостереження за Сонцем упродовж більшої частини року. У період із травня по серпень супутник щодня проходитиме через тінь Землі, у цей час найбільша тривалість його відпочинку на добу не перевищуватиме 18 хвилин", – сказав Гань Вейцюнь.