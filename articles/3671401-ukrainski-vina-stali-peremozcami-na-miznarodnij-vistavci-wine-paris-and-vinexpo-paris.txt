Україна представила шість виробників вина на міжнародній виставці Wine Paris and Vinexpo Paris, яка проходила з 13 по 15 лютого в Парижі під егідою президента Франції Еммануеля Макрона.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що всі вина, представлені на виставці, були переможцями конкурсу Ukrainian Wine Ambassador 2022.
За результатами виставки, Україна отримала можливість вийти у торговельні мережі, винні магазини, енотеки та ресторани Бельгії, Франції, Швеції, Нідерландів, Данії та Польщі. Також були встановлені прямі контакти з дистриб'юторами, рестораторами та сомельє.
Повідомляється, що українське вино отримало дуже багато позитивних відгуків під час дегустації від експертів європейських країн. Крім цього, українським виноробам вдалося оновити напрямки співпраці з провідними науковими установами.
Як повідомляв Укрінформ, у цьогорічній виставці Wine Paris and Vinexpo Paris взяли участь 3100 виробників з 52 країн. Загалом виставку відвідало понад 30 тис. осіб.