Федеральне авіаційне управління США видало дозвіл компанії Samson Sky на початок тестування в повітрі триколісного летючого автомобіля Samson Switchblade.

Про це повідомляє New Atlas, передає Укрінформ.
Розробка Samson Switchblade велася 14 років. В автомобілі встановлений трициліндровий 1,6-літровий двигун потужністю 190 кінських сил.
При повному заповненні 125-літрового баку транспортний засіб здатний пролетіти до 724 кілометрів.

У компанії заявляють, що крейсерська швидкість апарату дорівнює 257 км/год, а максимальна - 322 км/год. В разі його використання на дорозі максимальна швидкість не перевищуватиме 201 км/год.

Для зльоту триколісному летючому автомобілю знадобиться смуга завдовжки 335 метрів, а для посадки - 213 метрів.

Вартість одного екземпляра - від 150 тисяч доларів, і компанія вже отримала щонайменше 1670 попередніх замовлень.
Як повідомляв Укрінформ, американська компанія Lift Aircraft представила летючий автомобіль HEXA.
Фото: New Atlas