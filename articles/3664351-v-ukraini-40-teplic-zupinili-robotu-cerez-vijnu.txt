Через військові дії 40% теплиць в Україні зупинили свою роботу, інші продовжують працювати, але з меншим випуском продукції.



Про це сказав перший заступник міністра аграрної політики та продовольства України Тарас Висоцький, передає Укрінформ з посиланням на пресслужбу відомства.


Він відзначив, що для того, щоб підтримати будівництво нових теплиць, урядом було ініційовано грантові програми, кількість заявок за якими зростає щомісяця.
"Проєктування потребує 2–3 місяці, тому с/г виробники активно почали подавати заявки з жовтня–листопада. Наразі підтверджено заявок на 20 га, на 70 млн грн. За рахунок цих теплиць буде створено близько 250 робочих місць. За цією програмою передбачено можливість профінансувати проєкти для декількох сот теплиць", – розповів Висоцький.
За його словами, через відсутність електроенергії немає можливості прискорювати ріст продукції, тому він відбувається природньо. Це впливає на обсяг вирощених фруктів та овочів, через що знижується кількість пропозиції на ринку, але дефіциту немає. У результаті тепличні підприємства наразі перебувають на межі рентабельності.
Висоцький додав, що вже з весни розпочнеться відновлення тепличної сфери.
Він прокоментував ситуацію із забезпеченням українців борщовим набором – картоплею, цибулею, морквою, капустою, буряком.
«Ці овочі не залежать від вирощування в тепличних умовах. Картоплі в нас є достатнє виробництво. З капустою – аналогічно, основний сезон закладки минув восени, її достатньо. Трохи менше є буряку і моркви, але не критично, з урахуванням зменшення споживання. Найскладніша ситуація з цибулею, яка у відкритому ґрунті на 80-90% вирощувалася у південних регіонах, більшість – саме в Херсонській та Запорізькій областях. Тому ми її імпортуємо. Логістика налаштована, фізичного дефіциту немає», – підкреслив заступник міністра.
Як повідомляв Укрінформ, за даними Мінагрополітики, тепличний сектор зазнає найбільших втрат через дефіцит електроенергії з-поміж усіх інших секторів української аграрної галузі