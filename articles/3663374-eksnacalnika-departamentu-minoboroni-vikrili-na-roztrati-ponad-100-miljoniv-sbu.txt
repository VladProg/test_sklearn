Співробітники Служби безпеки викрили колишнього очільника Департаменту державних закупівель та постачання матеріальних ресурсів Міністерства оборони на розтраті державних коштів.

Про це інформує пресслужба відомства.
"За матеріалами слідства, цей посадовець закупив для ЗСУ майже 3 тис. бронежилетів на понад 100 млн грн. Втім, за даними декількох незалежних експертиз, дані вироби не відповідають вимогам IV класу бронежилетів і не можуть належним чином захистити українських воїнів", – йдеться у повідомленні.
Як зазначається, посадовцю оголошено про підозру у перешкоджанні законній діяльності Збройних сил України, привласненні та розтраті майна або заволодінні ним шляхом зловживання службовим становищем. Посадовцю загрожує покарання у вигляді позбавлення волі на строк від 5 до 8 років. Наразі вирішується питання щодо обрання йому запобіжного заходу.
У спецслужбі також повідомили, що ініціювали відкликання партії неякісних бронежилетів на склади Міноборони.
Крім того, в СБУ зазначили, що проводять слідчі дії щодо інших посадовців у секторі безпеки й оборони, які можуть бути причетними до протиправної діяльності та шкодять держбезпеці. Це комплекс заходів спрямований на зміцнення обороноздатності нашої держави. За даними ЗМІ, йдеться про ексзаступника директора Департаменту державних закупівель Міноборони Богдана Хмельницького.

Як повідомлялося, видання ZN.ua оприлюднило статтю, де стверджувалося, що ціни на закупівлю харчів і надання послуг із харчування для військових у контракті МО перевищують роздрібні у два-три рази. Заступник міністра оборони В’ячеслав Шаповалов, який відповідав за тилове забезпечення Збройних сил України, написав заяву про звільнення, щоб не створювати загрози для стабільного забезпечення ЗСУ внаслідок кампанії звинувачень, пов’язаних із закупкою послуг харчування. 24 січня Кабмін звільнив Шаповалова з посади заступника міністра оборони. Голова комітету ВР з питань антикорупційної політики Анастасія Радіна з посиланням на міністра оборони Олексія Резнікова повідомила, що звільнено також директора департаменту закупівель Міноборони Богдана Хмельницького.