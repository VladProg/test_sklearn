У Львівській національній опері відкрилась міжнародна виставка світлин українських та зарубіжних фотографів «9Х10», присвячена війні.

Про це у Фейсбуці повідомила пресслужба Львівської національної опери, передає Укрінформ.
«Сьогоднішня виставка буде зберігати памʼять війни. Знаючи нашого ворога, усвідомлюємо, що попереду нас чекають тижні зі ще більш небезпечними викликами. Маємо бути сміливими, вшановуючи своїх воїнів світла. Кожен із нас має долучатися до підтримки ЗСУ. Ми маємо усіма своїми діями свідчити про те, що відбувається в Україні, аби таким чином також пришвидшувати нашу перемогу», – зазначив генеральний директор-художній керівник театру Василь Вовкун.






У Львівській національній опері відкрили міжнародну фотовиставку «9Х10» / Фото: Львівська Національна Опера

























Мистецький проєкт у фоє театру, присвячений річниці повномасштабного вторгнення, обʼєднав українських, французьких, польських, американських та японських фотографів. У фокусі виставки – війна росії проти України з різних ракурсів, адже автори представлених робіт - фахівці різноманітних напрямів: журналісти, фотокореспонденти, архітектори, вуличні фотографи та наші захисники. У кожного з них свої акценти, деталі та стиль передачі глибоких емоцій через фотографію.
Виставка триватиме до 23 березня.
Як повідомляв Укрінформ, 22 лютого у Львівській національній опері відбудеться концерт-реквієм «Пам’яті нескорених» з нагоди річниці повномасштабного вторгнення росії в Україну.