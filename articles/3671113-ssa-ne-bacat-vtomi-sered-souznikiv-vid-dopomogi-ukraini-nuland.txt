У Вашингтоні не спостерігають так званої «втоми» серед союзників і партнерів від допомоги Україні в її протистоянні російській агресії.

Про це сказала в четвер під час онлайнбрифінгу заступниця державного секретаря США Вікторія Нуланд, передає власний кореспондент Укрінформу.
«Навпаки, я думаю, якщо виходити з того, що ми бачили, коли міністр (оборони – ред.) Остін та голова (Об’єднаного комітету начальників штабів США – ред.) Міллі були в Європі вчора й позавчора, щоби допомогти стимулювати постачання тих видів техніки, які Україні потрібні, щоб зробити ще один ривок, – ми бачили, що союзники з усього світу надавали те, що вони не надавали раніше», – сказала Нуланд.
Вона уточнила, що зараз Україна отримує більш досконалу протиповітряну оборону, ефективні танки й іншу бронетехніку, далекобійну зброю. Тож, за її словами, це свідчить, що країни міжнародної коаліції далекі від втоми та мають розуміння, що агресія путіна має бути зупинена.
І цьому, за словами Нуланд, можна покласти край, якщо українці матимуть всі спроможності для того, щоби боротися.
Як повідомляв Укрінформ, заступниця Держсекретаря США Вікторія Нуланд анонсувала в четвер, що США і країни G7 готують новий масштабний пакет санкцій проти росії, а також інших країн, які підтримують її агресію проти України.