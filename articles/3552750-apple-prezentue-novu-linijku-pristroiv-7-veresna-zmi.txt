Американська корпорація Apple має намір провести 7 вересня великий захід, на якому представить нове покоління своїх пристроїв.

Як повідомляє кореспондент Укрінформу, про це пише Bloomberg із посиланням на свої поінформовані джерела.

Зазначається, що під час заходу буде продемонстровано нові модифікації iPhone та iWatch. “Звичайний iPhone 14 виглядатиме так само як iPhone 13, але компанія прибере “міні” версію з дисплеєм 5,4 дюйма й додасть модель з екраном 6,7 дюйма”, - йдеться у матеріалі.

Окрім цього в нових телефонах не буде “чубчика” для фронтальної камери, який замінять два окремі отвори меншого діаметру. Пристрої будуть обладнані потужнішими камерами, покращеним режимом запису відео та довшим терміном роботи батареї.

Стосовно iWatch 8, то його стандартна модель виглядатиме так само як попередник, але матиме датчик температури тіла та функціонал для жіночого здоров’я. Під час заходу у вересні буде також представлено iWatch 8 Pro, який матиме більший дисплей, титановий корпус, потужнішу батарею та нові фітнес-функції. Очікується, що Apple презентує також дешевшу модель Apple Watch SE.

Окрім цього, у вересні буде також презентовано нове програмне забезпечення: iOS16 та watchOS9. “Компанія має намір транслювати захід онлайн, а не збирати людей фізично, продовжуючи свій підхід, прийнятий на початку пандемії”, - стверджує Bloomberg.

Зазвичай нові продукти Apple надходять у продаж через півтора тижня після презентації. Співробітникам деяких роздрібних локацій сказали готуватися до запуску нових продуктів 16 вересня.