Прем’єр-міністр Польщі Матеуш Моравецький назвав три основні пріоритети Варшави на спеціальній зустрічі Європейської ради, і всі вони стосуються безпеки України.

Про це глава польського уряду написав у Твіттері, передає Укрінформ.
“Зараз вирушаю на засідання Євроради. Вимоги Польщі зрозумілі: співпраця в межах ЄС щодо фінансової і військової підтримки України; 10-ий пакет санкцій; конфіскація майна росії і його передання на зниження цін на енергію для громадян і на відбудову України”, - наголосив Моравецький.
Як повідомлялося, 9-10 лютого у Брюсселі відбудеться спеціальне засідання Європейської ради, під час якої глави держав та урядів країн ЄС розглядатимуть питання економіки, міграції, а також продовження підтримки України у її боротьбі проти російської агресії. Президент Євроради Шарль Мішель запросив Президента України Володимира Зеленського взяти участь у засіданні.