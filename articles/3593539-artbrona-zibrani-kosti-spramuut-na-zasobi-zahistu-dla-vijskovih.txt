Проєкт «ArtArmor» («АртБроня») має на меті збір коштів, на які планують придбати засоби захисту для українських військових.

Про це повідомив ініціатор проєкту та співзасновник БФ "Ukraine For Heroes" Олександр Ковальчук, передає кореспондент Укрінформу.

"Мета проєкту - це збір коштів для ЗСУ. Разом із Міноборони ми будемо думати, куди їх спрямовувати, але для себе ми остаточно вирішили: за ці гроші придбають засоби захисту для військових. Зокрема, шоломи, окуляри, навушники й бронеплити. І надалі у нас передбачається розмінування території - а це дуже дороге обладнання, тому ми захищатимемо українців і в цій галузі", - сказав Ковальчук.
За його словами, ідея проєкту зародилась у березні.
На бронеплитах, які врятували життя воїнам на полі бою, українські художники відобразили власні роздуми на тему війни та життя. Зокрема, Світлана Ратошнюк закрила отвори від куль плетеними квітами, Андрій Блудов написав листа немов дитячою рукою.
Натомість Антон Логов створив композицію, центром якої став янгол-охоронець.
"Малюнок "Янгол, який переступає через вибух" я зробив ще навесні, на Благовіщення. І коли мені запропонували опрацювати пластину броні, я одразу погодився. Цей малюнок я наніс на броню. І вийшла майже сакральна річ - ікона. Я вірю, що через 100 років вона буде в музеях", - сказав митець.
Участь у проєкті також узяли художники Тіберій Сільваші, Назар Білик, Петро Бевза, Юрій Вакуленко, Олексій Сай, Леонід Колодницький, роботи яких підкреслювало світлове шоу та музичний супровід від піаніста Євгена Хмари. Організатори також представили історії військових, чиї життя врятувала керамічна пластина.
Міністр культури та інформаційної політики Олександр Ткаченко назвав проєкт "унікальним поєднанням мистецтва з мурами, які несли на своїх грудях наші захисники".
На сьогодні у межах проєкту артоб'єктами стали дев'ять бронеплит, проте планується масштабування ініціативи із залученням закордонних митців, тим паче Генштаб нещодавно надав БФ ще 75 бронеплит. Також передбачається провести аукціон.
Як повідомлялося, на станції метро "Майдан Незалежності" в Києві 14 жовтня презентували проєкт ArtArmor, ініціатором та організатором якого став волонтерський рух Ukraine for Heroes.