Президент Володимир Зеленський закликає всі країни Європейського Союзу ухвалити рішення і запровадити санкції проти «росатома».

Про це він сказав на пресконференції за результатами саміту Україна-ЄС, повідомляє кореспондент Укрінформу.
Глава держави нагадав, що російські війська тимчасово захопили Запорізьку атомну електростанцію і тримають українських спеціалістів там у заручниках.
«Вони (росіяни - ред.) захопили шість ядерних блоків, захопили наших людей, наше керівництво цієї станції. Ці люди - це таке сучасне рабство по-російськи. Вони не відпускають цих спеціалістів, примушують, щоб вони змінювали своє громадянство, примусово беруть їхніх дітей у заручники і відправляють на територію рф - так відбулося з деякими робітниками саме цієї атомної станції. І ми розуміємо, хто керує ядерною енергетикою в російській федерації. Тут є всі докази. І ці люди також приїжджали на цю атомну станцію. Це - «росатом». Які ще потрібні докази, вони навіть не приховують цього, цієї окупації, тероризму і рабства», - наголосив Зеленський.
У цьому зв'язку він відзначив важливість підтримання рішення щодо накладення санкцій на «росатом».
«Ми дійсно хочемо, щоб деякі держави європейські, які досі не хочуть накладати санкції на «росатом», на керівництво «росатома», щоб вони розуміли, а що якщо їхніх дітей посадять в автобуси і вивезуть на територію рф? За таку силову депортацію треба, як мінімум, накладати санкції», - підкреслив Президент.
Крім того, глава держави зауважив, що також потрібно не дати росіянам обходити вже наявні проти них міжнародні санкції і не дозволити відродити виробництво зброї.
«Для нас дуже важливо, щоб вони не знаходили можливості обходити санкції, деякі з них вони обходять завдяки іншим державам. Але це… ми чітко відслідковуємо. У нас є платформа аналітиків, ми передаємо всі ці факти колегам з ЄС, ми хочемо, щоб на них всі реагували, вірю, що так воно і буде», - додав Зеленський.


Президент розповів, що деякі держави нібито є партнерами України, але фінансово підтримують росію.
«Ми щоденно відслідковуємо, і я, чесно кажучи, обурений деякими державами, які є начебто нашими партнерами, а фінансово є партнерами в цій війні росії, на жаль. Тому для нас дуже важливо передавати чіткі меседжі цим державам на рівні ЄС, США», - заявив Зеленський.
Як повідомлялося, 3 лютого у Києві відбувся 24-й саміт ЄС-Україна.
Напередодні в українській столиці пройшла зустріч членів Колегії Європейської комісії на чолі з Президентом Урсулою фон дер Ляєн з урядом України.
Фото: ОП