У PEN Ukraine закликають допомогти фінансово родині дитячого письменника Володимира Вакуленка, якого військовослужбовці рф застрелили навесні.

Відповідне звернення опублікувала у Фейсбуці виконавчий директор PEN Ukraine Тетяна Терен, передає Укрінформ.
«Володимир Вакуленко-страший і далі живе на тому ж подвір'ї в селі Капитолівка біля Ізюма, але без сина. Живе в тому ж будинку – тільки після обстрілів Харківщини навесні у його вікнах немає скла. Володимир Григорович увесь час відмовлявся їх ставити, бо ж ніхто не знає, що можуть зробити окупанти далі... Після всього пережитого у батька Володі загострилися проблеми зі здоров'ям. У січні у Володимира Григоровича нарешті з'явилася банківська картка, і я дуже хочу попросити всіх небайдужих, щоб ми разом допомогли йому з коштами на лікування. І щоби ми – хоча би в такий спосіб – повернули трішки тепла в його дім», - звернулася Терен.
Вона зауважила, що для неї одним із найстрашніших воєнних фотографій стала світлина Вакуленка-старшого біля труни сина у Свято-Дмитрівському храмі в Харкові.
«Це фото – згусток такого вселенського болю, який неможливо в собі вмістити. Біль батька, який бачив, як з їхнього подвір'я окупанти забирали його сина – приходили кілька разів, допитували, забирали разом з онуком, повертали, доки не забрали назавжди... А потім страшні місяці чекання і невідомості, припущення, чутки, невтрачена надія і зрештою – результат ДНК-експертизи, яка підтвердила, що окупанти вбили Володю...», - зазначила Терен.
Фінансово підтримати родину письменника – його літніх батьків і 14-річного сина Віталія, який має аутичний розлад, можна перерахувавши кошти на карту 5167 8032 7964 0549 в «Ощадбанку».
Як повідомляв Укрінформ, за даними поліції, 12-го травня 2022 року військовослужбовці рф наказали місцевим жителям захоронити тіло Володимира Вакуленка, яке після вбивства понад місяць пролежало неподалік від с. Капітолівка Ізюмського району. Експертиза підтвердила, що письменника загарбники застрелили з пістолета Макарова, в тілі знайдені дві кулі.
28 листопада стали відомі результати ДНК-експертизи, яка підтвердила, що тіло було в масовому похованні під Ізюмом разом з іншими жертвами російських загарбників.
6 грудня 2022 року письменника поховали в Харкові на міському цвинтарі №2.
Письменник, громадський діяч, волонтер Володимир Вакуленко народився 1 липня 1972 року в селі Капитолівка Ізюмського району на Харківщині. Автор тринадцяти книг, упорядник і співупорядник кількох друкованих проєктів, організатор та учасник численних літературних акцій і фестивалів. Лауреат міжнародної літературної премії імені Олеся Ульяненка, лауреат Всеукраїнського конкурсу імені Леся Мартовича, лауреат міжнародного конкурсу «Коронація слова», нагороджений відзнакою «Срібний тризуб» до 20-ліття Незалежності України за літературні досягнення.
Фото: Фейсбук Iryna Novitska