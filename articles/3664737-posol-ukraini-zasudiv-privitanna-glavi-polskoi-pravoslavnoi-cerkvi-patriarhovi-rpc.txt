Глава Польської автокефальної православної церкви (ПАПЦ) митрополит Варшавський і всієї Польщі Сава привітав главу рпц кирила (гундяєва) з 14-річчям інтронізації, зазначаючи в листі, що події в Україні свідчать про те, що "ворог намагається зруйнувати церковну стабільність".

Реагуючи на це, посол України в Польщі Василь Зварич назвав таку форму привітання "соромом і ганьбою", повідомляє Укрінформ.
У вітальному листі глави ПАПЦ, розміщеному на офіційному сайті рпц, зокрема, підкреслюється, що "ворогу віри не подобається церковна стабільність, він намагається її зруйнувати".
"Те, що сталося в Україні, наочно свідчить про це. Однак cила Божа велика, вона непереможна. Глибоко віримо, що зло, яке руйнує Божественний церковний організм, буде знищене Христом – Переможцем смерті та пекла", – йдеться в листі митрополита Сави на адресу гундяєва.
Зі свого боку, посол Зварич підкреслив, що цей лист є "соромом і ганьбою", він "написаний ворогами Польщі". "Неймовірно! Єдине, з чим я погоджуюсь, – це те, що "Божа сила велика, вона непереможна". І Бог на боці України, яка потерпає від російського варварства. З Всемогутнім Христом ми переможемо це пекло!" – наголосив український дипломат.
Багато польських ЗМІ назвали форму привітання митрополита Сави на адресу гундяєва ганебною, а його самого – "другом путіна", дії якого "вписуються у пропаганду кремля".
Глава ПАПЦ не визнає Православну церкву України, фактично займаючи проросійську позицію. Від початку повномасштабної агресії рф проти України польська православна церква не виступила з рішучим засудженням дій росії, обмежуючись у своїх офіційних заявах лише загальними фразами про потребу миру.
Як повідомлялося, патріарх рпц кирил у своїх проповідях і виступах після російського вторгнення в Україну неодноразово говорив про те, що "росія ніколи ні на кого не нападала", і звинувачував у розпалюванні конфлікту країни Заходу та "антицерковні сили". Він також виправдовував звірства російських військових в Україні.