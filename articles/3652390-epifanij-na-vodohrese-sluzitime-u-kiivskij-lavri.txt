Православна церква України оголосила, що проведе богослужіння на території Києво-Печерської лаври нагоди свята Богоявлення.

Як передає Укрінформ, інформують у пресслужбі ПЦУ.
"Повідомляємо, що урочисту Божественну літургію з нагоди свята Богоявлення, Хрещення Господа нашого Ісуса Христа, предстоятель Православної Церкви України та священноархімандрит Свято-Успенської Києво-Печерської Лаври митрополит Київський і всієї України Епіфаній звершить 19 січня 2023 року в Успенському соборі Києво-Печерської Лаври", - йдеться у повідомленні.
У ПЦУ зазначили, що належний дозвіл від Міністерства культури та інформаційної політики України Православна церква України отримала, а з Національним заповідником «Києво-Печерська Лавра» підписано відповідну угоду.
Початок богослужіння о 9-й годині ранку.
Як повідомлялося, предстоятель ПЦУ 7 січня вперше провів богослужіння в Києво-Печерській лаврі. Воно стало можливим після того, як держава повернула у свою власність Свято-Успенський собор і Трапезну церкву.
Фото з сайту pomisna.info