Кабінет Міністрів ухвалив законопроєкт, який із 1 липня 2023 року повертає підприємства на систему оподаткування, що діяла до впровадження пільгового режиму в 2%, та відновлює документальні перевірки бізнесу.

Як передає Укрінформ, про це повідомив постійний представник уряду у Верховній Раді Тарас Мельничук у Телеграмі.
Згідно із пояснювальною запискою до законопроєкту, з 1 липня 2023 року в Україні буде скасовано низку податкових пільг на виконання зобов’язань в рамках Меморандуму з МВФ про економічну та фінансову політику.
Зокрема, йдеться про скасування можливості для фізичних осіб - підприємців та юридичних осіб бути платниками єдиного податку ІІІ групи із застосуванням ставки єдиного податку у розмірі 2% від суми доходу та добровільного принципу сплати єдиного податку ФОПами - платниками єдиного податку І та ІІ груп.
Крім того, законопроєкт скасовує норми щодо зупинки проведення документальних перевірок і водночас повертає застосування штрафних санкцій за порушення податкового законодавства, правильності нарахування, обчислення та сплати єдиного внеску на загальнообов'язкове державне соціальне страхування.
Повертаються штрафи і за порушення порядку використання реєстраторів розрахункових операцій/програмних реєстраторів розрахункових операцій.
В уряді очікують, що скасування пільгових умов оподаткування для ФОПів та юросіб дозволить додатково залучити у 2023 році до бюджетів близько 8 млрд грн.
Як повідомляв Укрінформ, 15 березня 2022 року Верховна Рада схвалила податкові стимули для бізнесу на час війни. Так, згідно із законом про внесення змін до Податкового кодексу України, на період дії воєнного стану сплачувати єдиний податок можуть не лише ФОПи-спрощенці, а й великі підприємства.
Лист про наміри та Меморандум про економічну та фінансову політику містять заходи, які реалізували та планують реалізувати уряд України та Національний банк протягом періоду дії Моніторингової програми з МВФ у 2022 - 2023 роках. Їх було схвалено Радою директорів Міжнародного валютного фонду 19 грудня 2022 року.
Фото: КМУ