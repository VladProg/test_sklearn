Розпочалися зйомки кіноальманаха «Війна очима тварин», який сфокусує увагу світової спільноти на драматичних подіях в Україні, а також розповість пронизливі історії людей і тварин в умовах війни.




Про це Укрінформу розповіли в кінокомпанії «Sota Cinema Group».
«Нам вкрай потрібні нові креативні проєкти й перемоги на усіх фронтах, щоб увесь світ, який відкриває для себе українців як сильну націю, усвідомив, що ми боронимо спільні цінності, а захист слабких - це справа сильних! Майже всі наші історії основані на реальних фактах, і я переконаний, що цей кіноальманах стане потужною зброєю нашої культурної дипломатії», - розповів автор ідеї та продюсер кіноальманаху Олег Кохан.
Вітчизняні та міжнародні митці знімуть 11 кіноновел про війну в Україні, в основу яких лягли реальні історії, з подальшим фестивальним туром та дистрибуцією в Європі й світі.

Зйомки перших двох новел щойно завершено, третя історія буде зафільмована наприкінці грудня 2022 року. Головними героями стали хижак, рогата худоба й кріль. На етапі препродакшену ще п’ять сюжетів, зйомки яких відбуватимуться як в Україні, так і за її межами, запланована також одна анімаційна новела, решта - на сценарному етапі підготовки.
«Наша історія про втрату та надію. І хто кого насправді рятує - людина тварину чи навпаки - це відкрите питання. Зрозуміло лише одне: після такої війни ми маємо змінюватись лише на краще, й таке кіно має нам допомогти у цьому», - розповів режисер новели «Синочок» Олексій Мамедов.

«Мені здається, погляд на війну очима тварин допоможе і світу, і нам самим усвідомити нарешті цінність життя - все одно, йдеться про тварин чи людей. Бо найгостріше це розумієш тоді, коли життя намагаються відібрати!», - додала акторка новели «Синочок» Марина Кошкіна.
«Історія про білого кролика наполовину автобіографічна і все, що відбувається на початку нашого фільму насправді трапилось зі мной й моїм кроликом на ім’я Кабан-Градський. А от подальші пригоди героя - один з можливих сценаріїв, який точно міг трапитись у будь-якому з українських міст», - розповів режисер новели «Кріль» Макс Тузов.

«Зараз про що б ми не знімали, воно буде стосуватися війни, адже вона зачепила нас усіх без винятку. І через біль і сльози ми маємо це проговорити і показати, щоб скласти цей іспит в першу чергу, для себе», - додав актор новели «Кріль» Олександр Печериця.
Згодом, за задумом ініціаторів, сюжети, які увійдуть до кіноальманаха, а також інші цікаві історії перетворяться на аудіосеріал та аудіокнигу.
24 лютого 2023 року у річницю початку повномасштабного вторгнення трейлер та перші три новели кіноальманаха «Війна очима тварин» будуть презентовані світовій кіноспільноті на одному з найавторитетніших кінофорумів світу - Берлінському МКФ. Прем’єра в Україні запланована на другу половину 2023 року.