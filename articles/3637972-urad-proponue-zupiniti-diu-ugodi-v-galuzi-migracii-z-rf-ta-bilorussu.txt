Кабінет Міністрів пропонує зупинити дію "Угоди про співробітництво в галузі трудової міграції" з росією та білоруссю.

Як передає Укрінформ, про це повідомляє пресслужба Мінекономіки.
Уряд ухвалив проєкт закону України “Про зупинення у відносинах України з російською федерацією та республікою білорусь дії Угоди про співробітництво в галузі трудової міграції та соціального захисту трудящих-мігрантів та Протоколу про внесення змін і доповнень до Угоди про співробітництво в галузі трудової міграції та соціального захисту трудящих-мігрантів від 15 квітня 1994 року” та відповідне розпорядження Кабінету Міністрів України.
«Уряд послідовно переглядає свої міжнародні договори з країнами-агресорами. Ця справа не дуже швидка, але потрібна з точки зору ситуації, яка склалась під час війни. Хочу зауважити, що Україна не виходить із відповідної Угоди в рамках СНД, а саме зупиняє її дію у відносинах з двома окремими країнами - рф та республікою білорусь», - заявила перший віцепрем'єр-міністр — міністр економіки України Юлія Свириденко.
Вона зазначила, що таке рішення прийняте, щоб статус України у цій сфері залишився чинним щодо інших країн СНД (Казахстан, Киргизстан, та інші.). Тобто права громадян України, які працюють у цих країнах, не постраждають.
Найближчим часом цей законопроєкт буде внесено на розгляд народних депутатів.
Як повідомлялось, 9 грудня до Ради національної безпеки та оборони були подані пропозиції щодо запровадження санкцій проти представників російського духовенства. Також після доопрацювання до РНБО будуть подані пропозиції щодо санкцій проти російських компаній та осіб, причетних до виготовлення безпілотних літальних апаратів.