На 51-му році життя помер співзасновник та лідер гурту «Мертвий півень» Любомир Футорський.

Про це у Фейсбуці повідомив військовий медик, лідер гурту «Бетон» Андрій Жолоб, передає Укрінформ.

«Вічно дебатуючий, конфліктний, але разом з тим такий впертий «Man from Dzyga», «той грубий з Мертвого Півня», «Любко, який завжди проти». Вже колись іншим разом пограємо на ЛесПолах. Лети вільно, Любомир Футорський, вічна пам’ять», - написав Жолоб.
За словами рок-музиканта та вокаліста гурту "Плач Єремії" Тараса Чубая, Любомир Футорський був автором найкращих композицій "Мертвого півня".
Гурт «Мертвий півень» народився у середовищі Львівського університету імені Івана Франка, де навчалися багато його майбутніх учасників, які починали музичну діяльність в університетському хорі «Черемош».
Як повідомляв Укрінформ, 11 жовтня 2021 року помер фронтмен «Мертвого півня», музикант, актор театру "Арабески", один із засновників українського року Місько Барбара. Футорський та Барбара доводились один одному двоюрідними братами.