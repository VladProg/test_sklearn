Державний секретар США Ентоні Блінкен висловив переконання, що міжнародний тиск на російську економіку дедалі посилюватиметься, а путін якоїсь миті прийде до тями й усвідомить, якої шкоди він завдав власній країні.

Про це глава американської дипломатії сказав у інтерв’ю NTV у Туреччині, передає Укрінформ.
«Вплив на російську економіку є серйозним і ставатиме ще гіршим», - наголосив глава Держдепартаменту США.
Він підкреслив, що за останній рік більш як мільйон росіян, у тому числі найосвіченіших фахівців, залишили країну, бо «вони не хочуть мати з цим нічого спільного». Крім того, більш ніж тисяча великих компаній з усього світу вийшли з російського ринку, оскільки репутаційна ціна для бізнесу в умовах російської агресії є занадто високою.
Водночас, заходи експортного контролю продовжують позбавляти рф доступу до технологій, а це означає, що вона не зможе модернізувати свої ключові галузі – від оборонної та аерокосмічної промисловості до видобутку енергоресурсів.
Крім того, росія вже втратила, за попередніми оцінками, близько 200 тисяч людей убитими й пораненими, а путін продовжує кидати людей у «топку», зауважив держсекретар США, назвавши «жахливим» такий розвиток подій.
«Зрештою, я думаю, йому (путіну – ред.) доведеться прийти до… тями, бо те, що він робить, завдає величезної шкоди його власній країні», - зазначив Блінкен.
За його словами, якби він сам мав нагоду поспілкуватися з росіянами, то запитав би у них, як це все допомогло зробити їхнє життя кращим.
«Навпаки, це погіршило ситуацію й погіршило майбутнє росії в результаті цієї відкритої агресії проти України, і в якусь мить кожен має дійти цього висновку», - зазначив глава американської дипломатії.
Він також наголосив, що Сполучені Штати разом із союзниками й партнерами робитимуть усе можливе, щоб підтримати Україну, допомогти їй захиститися, допомогти їй повернути захоплену силою територію та продовжувати тиск на рф.
Як повідомляв Укрінформ, державний секретар США Ентоні Блінкен перебуває у міжнародному турне, під час якого заплановані його візити до Німеччини, Туреччини й Греції.