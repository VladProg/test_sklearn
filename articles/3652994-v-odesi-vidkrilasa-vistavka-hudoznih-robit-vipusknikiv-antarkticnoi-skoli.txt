В Одесі в творчому просторі "Діалоги" відкрилася виставка художніх робіт випускників "Антарктичної школи".

Про це в Фейсбуці повідомив Національний антарктичний науковий центр, передає Укрінформ.
"Цей проєкт Національний антарктичний науковий центр та "Діалоги" започаткували в грудні 2022 року. Школа була створена насамперед для дітей-переселенців, щоб вони вживу могли дізнатися більше про тварин і рослин крижаного континенту, а також про діяльність українських науковців в Антарктиді. Діти слухали лекції від українських полярників про загадковий антарктичний світ та протягом 5 тижнів разом з професійними художниками малювали своє бачення життя у найвіддаленішому куточку планети", - зазначено у дописі.

Загалом до проєкту долучилися 27 дітей з Миколаєва та Миколаївської області, Херсона та Херсонської області, Маріуполя, Дніпра та Куп’янська (Харківська область), а також Одеси і Одеської області. Вік учасників – від 7 до 14 років.
Виставка триватиме до 28 січня 2023 р., робочий час – з вівторка до суботи з 12:00 до 18:00. Адреса: творчій простір «Діалоги» м. Одеса, Соборна площа, 2.
Вхід безкоштовний.
Як повідомляв Укрінформ, біля української станції "Академік Вернадський" в Антарктидізначно зросла кількість пінгвінів.