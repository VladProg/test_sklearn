У суботу, 17 грудня, на сцені Національного академічного драматичного театру імені Івана Франка відбудеться 150-та вистава «Весілля Фігаро».

Про це Укрінформу повідомили у закладі.

«Це одна із знакових п'єс в історії нашого театру, першопрочитання її відбулося 27 серпня 1920 року в м. Вінниця. 13 років з невеликими перервами театр ставив цю комедію, постановка якої підпадала змінам у залежності від часу та розвитку колективу. В цьому спектаклі Гнат Юра виступив як режисер, виконавець головної ролі, а також перекладач. Для багатьох фундаторів-засновників театру імені Франка участь у цій виставі стала доленосною», - зазначили в театрі.

Нинішня вистава «Весілля Фігаро» виходить у сценічній версії та постановці Юрія Одинокого, художник-постановник - Андрій Александрович-Дочевський. Її прем’єра відбулась 25 грудня 2007 року і була присвячена 120-річчю від дня народження фундатора театру Гната Юри.
Ця версія «Весілля Фігаро» Бомарше, за інформацією театру, є однією із найаншлаговіших вистав.

«З перших же показів завдяки філігранній акторській майстерності, легкості імпровізації вона завоювала прихильність серед глядачів та театральної громадськості не лише Києва, а й багатьох міст України. І це цілком закономірно, оскільки тут що не роль, то бенефіс, кожен з учасників створює атмосферу неймовірного життєдайного свята мистецтва. 15 років, що минули з дня прем’єри, «Весілля Фігаро» підкоряє серця нових і нових шанувальників, які з насолодою і безпосередністю сприймають веселі дотепи та колізії цього яскравого театрального дійства», - розповіли в Національному академічному драматичному театрі імені Івана Франка.