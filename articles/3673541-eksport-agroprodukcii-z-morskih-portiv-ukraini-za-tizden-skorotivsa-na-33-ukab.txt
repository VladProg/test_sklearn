Через морські порти Одеської області з 13 по 19 лютого 2023 року експортували 760,2 тис. т агропромислової продукції, що на третину менше, ніж за попередній тиждень.

Як передає Укрінформ, про це повідомляє пресслужба Українського клубу аграрного бізнесу.
"За 29-ий тиждень роботи «зернового коридору», з 13 по 19 лютого 2023 року, через морські порти Одеської області було експортовано 760,2 тис. т агропромислової продукції, що на 33% менше відвантажень цим каналом тиждень тому", - йдеться у повідомленні.
Зазначається, що з 13 по 19 лютого в українських морпортах були завантажені 22 судна - це на 4 одиниці менше, ніж за попередній тиждень.

В УКАБ наголошують, що російська сторона продовжує гальмувати роботу «зернового коридору», що не дозволяє цьому каналу експорту працювати повноцінно та утворює черги із суден. Однак вже на порядку денному стоїть питання продовження його роботи. Перемовини з цього приводу розпочнуться орієнтовно через тиждень.
Найбільше протягом 29 тижня роботи було експортовано:

кукурудзи (частка у загальній структурі експорту - 52%);
пшениці (25%);
макухи соняшникової (9%).

Українська продукція була відправлена в країни: Азії (Китай, Туреччина, Бангладеш та інші), Європи (Нідерланди, Великобританія, Іспанія та інші) та Африки (Єгипет, Туніс, Кенія та інші).
Всього від початку роботи «зернового коридору» з 1 серпня 2022 року по 19 лютого 2023 року Україна експортувала 21,8 млн т продукції АПК.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 20 березня 2023 року.