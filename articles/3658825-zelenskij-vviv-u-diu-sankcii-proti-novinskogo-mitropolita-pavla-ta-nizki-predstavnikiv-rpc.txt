Президент України Володимир Зеленський ввів у дію санкції проти Вадима Новинського, митрополита Павла та низки представників рпц.

Відповідний указ опубліковано на сайті глави держави, передає Укрінформ.
«Увести в дію рішення Ради національної безпеки і оборони України від 24 січня 2023 року «Про внесення змін до персональних спеціальних економічних та інших обмежувальних заходів (санкцій)», — йдеться у документі.
Згідно з рішенням РНБО, вносяться зміни до санкцій, застосованих відповідно до рішення Ради національної безпеки і оборони від 1 грудня 2022 року "Про окремі аспекти діяльності релігійних організацій в Україні і застосування персональних спеціальних економічних та інших обмежувальних заходів (санкцій)", уведеного в дію Указом Президента України від 1 грудня 2022 року № 820/2022.
В оприлюдненому додатку вказано, що санкції застосовуються до 10 осіб: Вадима Новінського, Петра Лебедя, Ростислава Швеця, Костянтина Чернишова, Олександра Овсяннікова, Олександра Таранова, Олега Іванова, Олексія Маслєннікова, В’ячеслава Опанасенка та Володимира Удовенка.
Так, окрім вже раніше застосованих обмежень вказаним особам забороняється вчинення правочинів щодо цінних паперів, емітентами яких є особи, до яких застосовано санкції згідно з цим Законом, також припиняються культурні обміни, наукове співробітництво, освітні та спортивні контакти, розважальні програми з іноземними державами та іноземними юридичними особами.
Контроль за виконанням рішення покладено на секретаря РНБО.
Указ набирає чинності з дня його опублікування.
Як повідомляв Укрінформ, у грудні РНБО застосувала персональні спеціальні економічні та інші обмежувальні заходи (санкції) до депутата Верховної Ради кількох скликань від політичної партії "Опозиційний блок", бізнесмена та проросійського політика Вадима Новинського; намісника Свято-Успенської Києво-Печерської лаври УПЦ московського патріархату Петра Лебедя та деяких священників Української православної церкви (МП). Санкції та обмежувальні заходи застосовуються на п'ять років.
23 січня Рада національної безпеки й оборони України ухвалила рішення про запровадження санкцій проти 22 російських духовних осіб, зокрема проти 21 представника рпц, а також голови Духовної ради російського Об’єднаного союзу християн віри євангельської (п’ятидесятників).