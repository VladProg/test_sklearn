Американська компанія Apple випустила оновлення своєї операційної системи на iPhone (iOS 16.0.3) для виправлення багів.

Як передає Укрінформ, про це повідомляє GSM Arena.
Загальна «вага» оновлення становить близько 1 Гб.
Зазначається, що завдяки оновленню «операційки» в моделях iPhone 14 Pro і 14 Pro Max буде вирішено одну проблему із затримкою або не надходженням сповіщень.
Ба більше, Apple також виправила низку інших багів:

у деяких моделях iPhone 14 спостерігалася низька гучність мікрофона під час здійснення телефонних дзвінків через Apple CarPlay;
у деяких випадках додаток Камера повільно запускався або перемикався на iPhone 14 Pro або 14 Pro Max;
додаток Пошта ненавмисно аварійно завершував роботу під час запуску після того, як користувач отримав «несправний» електронний лист.

Оновлення можна завантажити в «Налаштуваннях» пристрою.
Як повідомляв Укрінформ, 23 вересня американська компанія Apple випустила оновлення своєї операційної системи для iPhone (iOS 16.0.2) для виправлення багів.