Масштабна російська координована мережа із поширення антиукраїнської брехні кілька місяців діяла у мережі ТікТок.

Як повідомляє кореспондент Укрінформу, про це із посиланням на заяву ТікТок пише Bloomberg.
“Компанія ТікТок виявила російську дезінформаційну мережу, яка влітку поширювала серед сотні тисяч європейських користувачів воєнну пропаганду про Україну”, - йдеться у матеріалі.
Зазначається, що мережа діяла на території росії, але переважно направлена була на людей у Німеччині, Італії та Великій Британії, мовлячи цими трьома мовами.
“Близько 1700 акаунтів, що входили до мережі, мали змогу поширювати антиукраїнські погляди, видаючи себе за сторінки, створені місцевими користувачами”, - стверджує Bloomberg.
Між липнем та вереснем минулого року ці фейкові акаунти залучили 133 564 підписників. “Незрозуміло, чи була ця мережа пов’язана із російським урядом”, - зауважує агентство.
У пресслужбі ТікТок наголосили, що усі акаунти, які входили до мережі із поширення дезінформації, були видалені.
“Той факт, що ця мережа та пов’язані акаунти були швидко виявлені та видалені, свідчить про значні ресурси, які ми виділяємо на захист наших користувачів від омани”, - розповіли у прес-службі соцмережі.
Як раніше повідомляло агентство, у Єврокомісії застерегли Twitter щодо зниження стандартів у боротьбі з дезінформацією.