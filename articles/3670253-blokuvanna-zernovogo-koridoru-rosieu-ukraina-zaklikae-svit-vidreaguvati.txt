Україна закликає міжнародну спільноту вимагати від рф негайно припинити дії, що підривають Чорноморську зернову ініціативу, та не використовувати продовольство як зброю.

Про це йдеться у спільній заяві міністра закордонних справ Дмитра Кулеби та віцепрем'єр-міністра з відновлення – міністра розвитку громад, територій та інфраструктури Олександра Кубракова, яку поширило МЗС, повідомляє Укрінформ.
“Україна глибоко стурбована деструктивними діями російської федерації, які призводять до затримки роботи зернового коридору Чорним морем та підривають Чорноморську зернову ініціативу загалом, перешкоджають судноплавству в Чорному морі та вільному доступу продовольства на світові ринки”, - заявили українські урядовці.
Вона наголошують, що представники рф у складі інспекційних груп при Спільному координаційному центрі в Стамбулі вже кілька місяців поспіль системно затримують огляд суден, які прямують через протоку Босфор до/з українських портів. Зокрема, російські інспектори свідомо уповільнюють терміни інспекцій, регулярно вимагають нерегламентовану документацію, відмовляються працювати в робочий час та шукають інші необґрунтовані приводи для зупинки інспектування. Щодня із запланованих 10 інспекцій зазвичай відбувається менше половини, наголошується у заяві.
«Така деструктивна політика росії призвела до системного зниження вантажообігу в межах Чорноморської зернової ініціативи. Лише за останні три місяці світ недоотримав 10 млн тонн українського продовольства, і ця негативна тенденція набирає обертів. У зв'язку із затягуванням інспекцій з боку росії в Босфорі нині утворилась черга із понад 140 суден, переважна більшість яких очікує там понад місяць. Продовольча безпека країн, які залежать від експорту української сільськогосподарської продукції, опинилася під загрозою. Насамперед, через дії росії продовольство недоотримують країни Глобального Півдня, зокрема Африки та Азії», - підкреслили урядовці.
Водночас вони наголосили, що натомість, руйнуючи портову інфраструктуру України, створюючи безпекові загрози для українських південних регіонів з боку Чорного моря та перешкоджаючи роботі Чорноморського зернового коридору, москва користується можливістю безперешкодного торговельного судноплавства з російських чорноморських портів. За даними міністрів, об'єм перевезень через морські порти рф в Азово-Чорноморському басейні в 2022 році становив понад 250 млн тонн, що перевищило показники 2021 року. При цьому інспекції цих суден у Босфорі не відбуваються, що уможливлює використання росією торговельних суден для отримання вантажів військового призначення задля продовження війни проти України.
“Закликаємо міжнародну спільноту, зокрема ООН та Туреччину як гаранторів Чорноморської зернової ініціативи, вимагати від рф негайного припинення штучних затримок у роботі зернового коридору Чорним морем, зупинки спроб рф використовувати продовольство як зброю та розблокування торговельного судноплавства до українських портів Чорного моря», - заявили члени українського уряду.
Як повідомлялося, угоду щодо експорту українського зерна через Чорне море укладено між Україною, Туреччиною та ООН, а також між Туреччиною, ООН та росією 22 липня 2022 року терміном на 180 днів, згодом її продовжили на такий самий термін.