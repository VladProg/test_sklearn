У Києві на Головпоштамті відбулася урочиста церемонія спецпогашення марок поштового блоку "Воїни світла. Воїни добра" штемпелем "Перший день".

Як повідомляє кореспондент Укрінформу, участь у заході взяли Прем'єр-міністр Денис Шмигаль, гендиректор Укрпошти Ігор Смілянський, представники енергетичної та інфраструктурної галузей.

"Енергетичний фронт не менш важливий, ніж фронт військовий, ніж будь-який інший фронт, на якому сьогодні знаходяться українці й українки, відстоюючи нашу свободу і незалежність. Ми глибоко вдячні людям, які дивують цілий світ тим, що після 14 масованих ракетних обстрілів, ціллю яких була переважно енергетична інфраструктура, після сотень дронів ми сьогодні маємо можливість мати світло, тепло", - підкреслив Шмигаль.

Глава уряду назвав подію погашення марок, присвячених енергетикам і працівникам інфраструктури, символічною.
"Це один з маленьких елементів нашої спільної вдячності всім людям, які воюють на енергетичному фронті", - зазначив Прем'єр-міністр.
У свою чергу очільник Укрпошти пояснив, що "Воїни світла. Воїни добра" є першою маркою, випущеною цього року.

"Марка вже стала символом боротьби України, тому було дуже важливо обрати першу марку, як ми всі сподіваємось, переможного року. І ми дійсно знаємо, що сьогодні маємо світло, зв'язок, крім наших хлопців та дівчат із ЗСУ, завдяки оцим хлопцям, які стоять поруч - це зв'язківці, дорожники, енергетики, комунальники, працівники водоканалів. Тому мені здається дуже доречним, що перша марка цього року присвячена саме їм", - наголосив Смілянський.
На пошті розповіли, що кожну марку блоку "Воїни світла. Воїни добра" названо на честь професій, які тримають енергетичний фронт: дорожників, зв'язківців, енергетиків, водопостачальників та газовиків.

Після церемонії спецпогашення відбулося нагородження відзнаками Кабінету Міністрів працівників енергетичної та інфраструктурної галузей України, зокрема годинниками Прем'єр-міністра, "за вагомий особистий внесок у забезпечення сталої роботи енергетики України в очах воєнного стану, сумлінну працю та високий професіоналізм".






На Головпоштамті урочисто погасили марки "Воїни світла. Воїни добра" / Фото: Геннадій Мінченко, Укрінформ
































































Як повідомлялося, АТ «Укрпошта» 15 лютого ввела в обіг поштовий блок «Воїни світла. Воїни добра», присвячений працівникам спеціальних служб, які ліквідовують наслідки ракетних обстрілів та відновлюють інфраструктуру міст та сіл.