Українсько-польсько-німецький молодіжний камерний оркестр Eastgate Youth Orchestra відіграє шість концертів містами Польщі та Німеччини.

Про це повідомляє Державне агентство з питань мистецтв та мистецької освіти у Фейсбуці, передає Укрінформ.
"Тур, у межах якого передбачено шість концертів, триватиме з 16 по 21 листопада 2022 року та пройде в містах Польщі й Німеччини. У програмі звучатимуть твори українських, польських та німецьких композиторів, зокрема Д. Бортнянського, М. Скорика, В. Кіляра, Й.С. Баха, Г. Телемана, Ф. Мендельсона", - йдеться в повідомленні.
Відомство зазначає, що Eastgate Youth Orchestra започатковано задля підтримки музикантів з України. До складу оркестру входять вихованці вітчизняних музичних шкіл і подібних закладів у Польщі та Німеччини. Зокрема, інструменталістами є учні Львівського державного музичного ліцею імені Соломії Крушельницької й Об’єднання музичних шкіл Познані та Музичної гімназії Карла Еммануеля Баха з Берліна.
Держмистецтв зауважує, що організаторами проєкту стали директори зазначених музичних закладів, а саме: Левко Закопець від України, а також Йоанна Карпач-Ковальковська та Рон Лепінат - із польської та німецької сторін.
Повідомлялося, що нещодавно Kyiv Symphony Orchestra на концерті у Штутгарті виконав ліричний твір "Павана" Ґабрієля Форе в майже цілковитій темряві, щоби привернути увагу до проблем зі світлом і водою в Україні.