Індійський блокбастер "RRR" режисера С.С. Раджамулі буде представлено у двох номінаціях престижної американської кінопремії "Золотий глобус".

Про це Укрінформу повідомили в компанії "435 FILMS", яка сприяла в організації зйомок в Україні.
"Коли на початку минулого літа С.С. Раджамулі приїхав зі своєю командою у Київ і побачив Маріїнський палац, він сказав: "Саме так я уявляв цю локацію у фільмі". Завдяки сприянню адміністрації Президента ми змогли без проблем організувати знімальний процес. Символічно, що дія фільму відбувається у часи, коли Індія виборювала незалежність від Британської імперії. Так само, як Україна виборює свою свободу зараз. Після перемоги ми плануємо показати фільм українському глядачеві та запросити режисера фільму С.С. Раджамулі до Києва, який йому так сподобався", – розповіла засновниця "435 FILMS" Анна Паленчук.

"RRR" – це історія про двох легендарних революціонерів та їхню подорож далеко від дому, перш ніж вони почали боротьбу за свою країну у 1920-х роках.
Зйомки проводилися біля Маріїнського палацу, на території кіностудії Victoria Film Studios та в парку Межигір’я під Києвом. Основний акцент зйомок біля Маріїнського палацу був на масовому танцювальному номері до пісні Naatu naatu, що номіновано на премію "Золотий глобус". Роботу з українськими акторами масових сцен проводили хореографи-постановники Олена Шоптенко та Макс Леонов.
Було залучено локальну команду з понад 200 людей, індійська група складалась зі 142 осіб, у найбільш пікові моменти зйомок на майданчику перебували близько 800 людей.
Світова прем’єра стрічки відбулася 25 березня 2022 року. Фільм побив рекорд індійських фільмів за найбільшим касовим збором в день прем’єри. Покази відбулись у близько 10 тисячах кінотеатрів по всьому світу в таких країнах, як: Індія, США, Велика Британія, Австралія та Японія. Стрічку можна переглянути на стримінговому сервісі Netflix.
10 січня 2023 року відбудеться 80-та, ювілейна, церемонія нагородження премією "Золотий глобус". До списку номінантів увійшли такі фільми, як: "Аватар: Шлях води", режисер Джеймс Кемерон; "Вавилон", режисер Демієн Шазелл; "Трикутник смутку", режисер Рубен Естлунд.
Художній фільм "RRR" представлений у двох номінаціях: Best picture – non-English language ("Кращий фільм іноземною мовою") та Best original song ("Краща оригінальна пісня").
Незабаром американська кіноакадемія оголосить шорт-лист премії "Оскар", де фільм "RRR" може увійти до п'ятірки номінантів премії 2023 року у категоріях Best picture ("Кращий фільм"), Best director ("Кращий режисер"), Best Sound ("Кращий звуковий дизайн"), Best Visual Effects ("Кращі візуальні ефекти") та Best original song ("Краща пісня"). Оголошення шорт-листа кінопремії Oscar відбудеться 21 грудня 2022 року.
Як повідомлялося, 12 грудня Голлівудська асоціація іноземної преси оголосила номінантів на 80-ту кінопремію "Золотий глобус".