Усі судна, що зафрахтовані на січень та лютий цього року для перевезення української агропродукції з морських портів, мають страховку.

Про це сказав міністр аграрної політики та продовольства України Микола Сольський під час брифінгу у Медіацентрі Україна — Укрінформ.
"Фрахт, який зараз заходить, і судна, що фрахтуються на лютий, мають страховку", - заявив він.
Сольський зазначив, що більшість закордонних страхових компаній продовжують надавати послуги для суден, що перевозять продовольство у межах "зернової ініціативи".
За його словами, на початку 2023 року деякі іноземні страхові компанії висловили застереження щодо страхування фрахту в українських морпортах. Наразі Україна веде переговори з цими компаніями.
Очільник Мінагрополітики зауважив, що ці заяви не мали значного впливу на ціну страхування фрахту.
Як повідомлялося, на початку 2023 року стало відомо, що деякі міжнародні страхові компанії відмовились від перестрахування ризиків, пов'язаних з війною, і припинили надавати свої послуги для суден, що перевозять продовольство з українських морських портів.