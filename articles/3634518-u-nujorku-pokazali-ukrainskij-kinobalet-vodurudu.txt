У Нью-Йорку показали фільм українського режисера-хореографа Анатолія Сачівка «Водуруду», побудований на композиціях сучасного балету.

Як передає власний кореспондент Укрінформу, стрічку було продемонстровано в кінозалі мистецького коледжу Cooper Union на Мангеттені.
Герої фільму заявляють, що можуть реалізувати свою творчу силу лише на природі. «Мовою пластики» вони показують своє шанобливе ставлення до навколишнього середовища, народних традицій, вірувань та одне до одного.

Балетні сцени в засніженому лісі, на освітлених весняним сонцем галявинах, на дерев’яному плоту посеред Дніпра передають єднання з природою, молитву до Бога, радість життя, а також напружені батальні сцени.
Усі танці виконуються під хоровий спів веснянок, гаївок і «Щедрик» з доробку Миколи Леонтовича та молитву «Вірую».

Сачівко, представляючи глядачам «кінобалет», зазначив, що знімав його протягом шести років.
«Кожен знаходить свої символи в цьому фільмі, причому часто люди бачать у ньому більше, ніж я у нього вкладав», - сказав режисер у коментарі Укрінформу.
За його словами, у фільмі знявся колектив танцюристів, які працюють разом багато років.
Постановник також додав, що презентує фільм у різних країнах, аби показати глядачам розмаїття українського кіномистецтва та рівень вітчизняної хореографії.
Фото: Володимир Ільченко, Укрінформ