Євросоюз найрішучіше засуджує атаки росії на цивільну інфраструктуру в Україні, включаючи критично важливу, та нагадує, що керівництво рф і всі причетні до злочинів будуть притягнуті до відповідальності.

Про це йдеться у заяві ЄС, виголошеній під час засідання Постійної ради ОБСЄ у четвер, передає кореспондент Укрінформу.

"Вчора ввечері та сьогодні вранці відбулася чергова хвиля російських масованих ракетних атак та атак безпілотниками на українські міста. ЄС найрішучішим чином засуджує триваючі жахливі атаки росії на житлові та медичні заклади, а також на критично важливу інфраструктуру України, зокрема, на системи енерго-, тепло- та водопостачання", - зазначається у заяві.
У ЄС наголосили, що цілеспрямовані атаки на цивільне населення або цивільні об'єкти є воєнним злочином, тож "політичне та військове керівництво росії, а також усі причетні до скоєних злочинів будуть притягнуті до відповідальності".
"ЄС також повний рішучості сприяти забезпеченню відповідальності за злочин агресії, який викликає занепокоєння всієї міжнародної спільноти. У цьому контексті ми відзначаємо резолюцію Європейського парламенту, ухвалену 19 січня, про створення спеціального міжнародного ad hoc трибуналу для розслідування та судового переслідування злочину агресії проти України", - йдеться у заяві.
Як повідомлялося, за даними Генерального штабу ЗСУ, упродовж доби російські війська завдали 37 авіаційних ударів по території України, із них 17 – з використанням БпЛА типу Shahed-136. Усі дрони було збито.
Окрім того, загарбники здійснили 59 пусків ракет, 47 з яких знищено. Внаслідок атаки є влучання в цивільні об’єкти та загиблі серед мирних жителів.
Також загарбники здійснили 53 обстріли з реактивних систем залпового вогню.