За даними Міністерства освіти та науки, за кордоном України через повномасштабну російську агресію перебуває 507 058 дітей та 12,5 тис. вчителів.

Про це на презентації українсько-швейцарського проєкту "Стаємо сильнішими разом" повідомила заступниця міністра освіти та науки Віра Рогова, передає кореспондент Укрінформу.
“За кордоном у нас вже більше 500 тис. дітей, і ця цифра не була нижче 470 тисяч за останній рік. І збільшилася кількість педагогів — 12 585 вчителів знаходяться за кордоном. Це є дуже великий виклик для нас”, - сказала Рогова.
Також, за ії словами, в Україні 161 097 школярів є внутрішньо переміщеними особами, серед дошкільнят ВПО стали 25 897 дітей.
Зараз, за даними Міністерства освіти та науки, які навела Рогова, у 4 218 школах триває дистанційне навчання, 4 117 — проводять очне навчання, 4 537 — перейшли на змішану форму навчання.
Як повідомляв Укрінформ, в Україні розпочинається дворічний українсько-швейцарський проєкт "Стаємо сильнішими разом", який реалізують у співпраці DECIDE, Офіс Уповноваженого ВР з прав людини, Міністерство освіти та науки, Міністерство розвитку громад, територій та інфраструктури.