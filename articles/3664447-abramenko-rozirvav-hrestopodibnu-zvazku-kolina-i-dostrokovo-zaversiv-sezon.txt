Олімпійський чемпіон з фрістайлу Олександр Абраменко заявив, що змушений достроково завершити сезон через розрив хрестоподібної зв'язки коліна.

Про це спортсмен розповів для «Суспільного», передає Укрінформ.
«Ми пішли, зробили МРТ, і нам дали діагноз, що там розрив хрестоподібної зв'язки коліна, розтягнення заднього хреста та ушкодження кісток. Тобто стандартний набір фристайліста. Це тільки операція, тільки так відновиш. Теж саме я мав на іншому коліні перед Олімпіадою-2018. Це дев'ять місяців реабілітації. Цей сезон для мене закінчений. Я розчарований тим, що не зможу виступити на чемпіонаті світу. Дуже хотів», - сказав Абраменко.
Він також заявив, що продовження кар'єри залежатиме від характеру реабілітації після травми.
«Знову щось завадило позмагатися в командних змаганнях. Потрібно зробити операцію і будемо дивитися, як піде відновлення. Можуть бути нюанси, тобто для життя звичайного все буде добре, але для нашого виду спорту може турбувати дуже сильно. Чи це кінець кар'єри - не скажу. Будемо дивитися, як все буде розвиватися. Може мені дуже захочеться ще, а може й не захочеться», - пояснив фрістайліст.
Як повідомлялося, український представник лижного фрістайлу Олександр Абраменко здобував «золото» на Олімпіаді-2018 в Пхьончхані і «срібло» Ігр-2022 в Пекіні.