В Україні тестується нова система сповіщення через мобільні телефони про надзвичайні ситуації, у грудні вона запрацює у постійному режимі.

Про це повідомив заступник голови Державної служби з надзвичайних ситуацій з питань цифрового розвитку, цифрових трансформацій і цифровізації Роман Примуш на брифінгу у Медіацентрі Україна — Укрінформ.

“З листопада-грудня ми зможемо говорити про роботу нової системи оповіщення за допомогою мобільних телефонів у постійному режимі”, - сказав він.
Посадовець поінформував, що система надсилає сповіщення абонентам мобільних операторів шляхом передачі інформації через службові канали зв’язку.
При цьому нові сповіщення мають нехарактерний звук, що відрізняється від усіх інших, які видає мобільний телефон.
“Цей звук досить неприємний і триває від 15 до 20 секунд. Він супроводжується вібруванням телефона — це все для того, щоб привернути увагу до сигналу”, - пояснив Примуш.
Він зауважив, що нині система працює у тестовому режимі й охоплює 67% абонентів — переважно власників нових версій телефонів і смартфонів. У планах розробників - домогтися, щоб система працювала також на “кнопкових” телефонах.
За словами посадовця, ідея запровадження нової системи сповіщення виникла на початку війни, коли смс-розсилки ДСНС інколи доходили до абонентів протягом 3-4 годин, що неприпустимо у разі надзвичайних ситуацій.
“Цей проєкт ми започаткували у квітні, коли зрозуміли, що сповіщення — один із ключових елементів евакуації, попередження про різноманітні надзвичайні події, пов'язані з хімічною, радіаційною і військовою загрозою. Перевага цієї системи у тому, що сповіщення надсилаються миттєво навіть за поганого зв’язку”, - розповів Примуш.
Передбачається, що надалі системою оповіщення опікуватимуться спеціальні фахівці при обласних державних адміністраціях.