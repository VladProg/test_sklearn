Народний депутат Микола Тищенко запевнив, що перебуває у Південно-Східній Азії у відрядженні, налагоджуючи в інтересах України відносини з державами регіону.

Про це Тищенко написав у Фейсбуку, передає Укрінформ.


За його словами, у грудні нараді народним депутатам від “Слуги народу”, було поставлено завдання - “розвиток дружніх взаємовідносин в напрямку Азії та Африки”.


“Тож наразі я дійсно перебуваю з відрядженням в Азії. Усі вищі керівники в курсі, як і голова моєї фракції. Триває війна і ми лише виконуємо накази. Моє місцезнаходження не приховую, всі мої зустрічі офіційні та задокументовані”, - повідомив Тищенко, нагадавши, що він є співголовою групи дружби із В’єтнамом.


Як поінформував депутат, у Вʼєтнамі у ході “понад 2-тижневої роботи підписано відповідні документи”. Про результати відрядження він пообіцяв розповісти по приїзду - "з метою безпеки".




“Друга зупинка. Королівство Тайланд. Так, дійсно, сьогодні я другий день перебуваю у цій країні разом зі спеціалістами по регіону. Результат: проведено зустріч з представниками королівської родини та досягнуто важливого дипломатичного погодження для підтримки України”, - вказав Тищенко.
Далі він має намір знову повернутися до В‘єтнаму, де також будуть проведені “робочі зустрічі в рамках групи дружби з моїми в’єтнамськими колегами-парламентарями”.
“Наразі моє відрядження продовжиться, як і планувалось. Адже я дію виключно в інтересах України, що сьогодні включає в себе налагодження дипломатичних стосунків на міжнародній арені для прискорення нашої Перемоги. Повернусь з позитивним результатом для країни”, - запевнив Тищенко.
Як повідомлялося, пресслужба посольства України в Таїланді поінформувала, що 27 січня в готелі "Novotel" у Бангкоку запланована зустріч народного депутата Миколи Тищенка з представниками української громади для "обговорення питань покращення взаємодії".


Голова Верховної Ради Руслан Стефанчук заявив, що не підписував розпорядження про відрядження до Таїланду для Тищенка.


Тищенка вже виключили з політичної партії "Слуга народу" та звільнили з посади заступника голови парламентської фракції цієї політсили.