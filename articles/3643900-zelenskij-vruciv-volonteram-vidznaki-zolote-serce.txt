Президент Володимир Зеленський вручив представникам українського волонтерського руху відзнаки «Золоте серце».

Як передає Укрінформ, про це повідомляє пресслужба глави держави.
Президент подякував волонтерам за їхню важку та надзвичайно важливу роботу.
«Хочу подякувати за посилення наших сил оборони з 2014 року. І хочу подякувати – бо в цьому впевнений – за те, що ви наближаєте нашу перемогу, починаючи з 24 лютого, щодня, щогодини, щохвилини», – сказав він.
Зеленський наголосив, що відзнака «Золоте серце» символізує відданість волонтерів Україні та захисникам нашої держави.

«Цього року заснована відзнака «Золоте серце». Я вважаю, що саме таке серце у вас і в усіх представників волонтерського руху. Хочу подякувати вам за ваше серце, за ваш час, за життя, бо багато з вас цілковито змінили своє життя з перших днів цієї війни. І за вашу безмірну любов до України й до наших прекрасних людей і міцних воїнів», – зазначив Президент.
Він побажав волонтерам у новому, 2023, році перемоги України у війні з російським агресором.
«Бажаю вам усім, щоб новий рік став роком нашої перемоги. Бо це найголовніше, чого очікує кожен і кожна з нас. Я бажаю вам лише перемоги!» – сказав глава держави.

Присутні також ушанували хвилиною мовчання пам’ять волонтерів, які віддали свої життя за Україну.






Зеленський вручив волонтерам відзнаки «Золоте серце» | Фото: ОП
































































За вагомий особистий внесок у надання волонтерської допомоги та розвиток волонтерського руху відзнаку Президента України «Золоте серце» отримали представники волонтерських організацій і рухів, які сприяють забезпеченню оборони України, захисту безпеки населення та інтересів держави у зв'язку з військовою агресією росії та подоланню її наслідків.

Відео: Офіційний Телеграм-канал Президента України - Володимира Зеленського
Як повідомлялося, 5 грудня, у Міжнародний день волонтера Президент Володимир Зеленський оголосив про започаткування в Україні нової відзнаки для волонтерів – «Золоте серце», якою цьогоріч відзначено представників 50 волонтерських організацій.