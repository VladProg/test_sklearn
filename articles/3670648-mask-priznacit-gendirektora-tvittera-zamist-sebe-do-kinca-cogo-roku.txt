Власник Twitter, мільярдер Ілон Маск зможе призначити свого наступника на посаду генерального директора комапнії до кінця 2023 року, але спочатку йому потрібно «стабілізувати» соцмережу.

Як передає Укрінформ, про це повідомляє CNBC.
«Думаю, мені потрібно стабілізувати організацію і просто переконатися, що вона перебуває у фінансово здоровому стані й що дорожня карта продукту чітко викладена, – сказав Маск на Всесвітньому урядовому саміті в Дубаї. – Я припускаю, що, ймовірно, ближче до кінця цього року буде вдалий час для того, аби знайти когось іншого для управління компанією, тому що, гадаю, вона має бути в стабільному становищі приблизно до кінця цього року».
Раніше мільярдер заявляв, що не планує залишатися генеральним директором Twitter на постійній основі й з часом функції управління передасть комусь іншому.
У грудні він запитав через Twitter, чи повинен він піти у відставку з посади керівника соцмережі, більшість опитаних відповіли – «так».