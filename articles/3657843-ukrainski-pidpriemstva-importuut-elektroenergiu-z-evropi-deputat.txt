Імпорт електроенергії з Європи дозволяє українським підприємцям підтримувати процес виробництва, а також робить внесок у збалансування енергетичної системи України.


Про це повідомив голова Комітету з питань енергетики та житлово-комунальних послуг Андрій Герус в ефірі телемарафону «Єдині новини», передає Укрінформ із посиланням на пресслужбу Верховної Ради.
«Станом на сьогодні обсяг імпорту невеликий - кілька сотень мегават, однак він допомагає зменшити небаланси електричної енергії в енергосистемі. Для порівняння - потужність споживання електроенергії в Україні становить 12 тис. МВт», - зазначив він.
Водночас Герус підкреслив, що імпортна електроенергія у 2-3 рази дорожча за вироблену в Україні. За його словами, її імпортують ті підприємства, в кого електроенергія складає невелику частку в собівартості продукту чи послузі – близько 5-10% - та хто не може зупинити виробничий процес на 3-4 години, згідно з графіками відключення.
Герус зауважив, що для енергосистеми України імпортна електроенергія корисна, бо збалансовує вітчизняну енергосистему.
Як повідомляв Укрінформ, за даними НЕК «Укренерго», станом на ранок 23 січня, через зниження температури дефіцит потужності в енергосистемі України зріс, у п’яти областях уже перевищені ліміти споживання.