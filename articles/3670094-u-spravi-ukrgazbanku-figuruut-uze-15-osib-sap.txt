У справі виведення 206 млн грн з Укргазбанку оголошено ще десять повідомлень про підозру.

Як передає Укрінформ, про це інформує пресслужба Спеціалізованої антикорупційної прокуратури в Телеграмі.

“Детективи НАБУ повідомили про підозру ще 10 учасникам організованої групи, очолюваної ексголовою правління АБ «Укргазбанк», яка незаконно вивела з фінансової установи 206 млн грн”, - йдеться у повідомленні.

За версією слідства, працівники банку саме з цими особами, які нібито бувши «агентами» банку залучили до нього великих клієнтів, забезпечили укладення договорів для отримання від банку «винагороди».

Крім того, з’ясувалося, що більшість із цих суб’єктів (фізичні особи-підприємці, самозайняті та юридичні особи) були зареєстровані виключно для участі у наведеній схемі та після отримання коштів припиняли свою діяльність.

Як зазначають у САП, на сьогодні загальна кількість учасників схеми складає 15 осіб, серед яких і ексголова правління «Укргазбанку».

Як повідомлялось, керівництво банку, володіючи інформацією про укладені з великими клієнтами договори на розміщення коштів, використали її для розкрадання грошових коштів.

Слідством встановлено, що впродовж 2014 - 2019 років за цією схемою 52 таким агентам безпідставно перераховано грошові кошти державного банку в сумі понад 206 млн гривень.

Наразі у цьому кримінальному провадженні про підозру повідомлено 5 основним фігурантам злочину, серед яких колишній голова Нацбанку Кирило Шевченко, який на момент злочину обіймав посаду голови Правління Укргазбанку, а також колишні та чинні високопосадовці банківських установ.
На початку листопада 2022 року Кирила Шевченка оголосили у міжнародний розшук у справі розкрадань в Укргазбанку.