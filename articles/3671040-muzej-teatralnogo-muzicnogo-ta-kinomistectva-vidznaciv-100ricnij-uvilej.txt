Заснований режисером Лесем Курбасом Музей театрального, музичного та кіномистецтва України відзначив 100-річний ювілей.

Про це повідомляє Міністерство культури та інформаційної політики, передає Укрінформ.
«Сторічний ювілей унікального музею свідчить про великий інтерес до українського мистецтва – театру, музики, кінематографа. Всього, що нас ідентифікує українцями й що так дратує наших ворогів. Адже сьогодні цікавість до артефактів українського мистецтва тільки збільшується. І головне – музей береже пам’ять про видатних діячів національної культури, які зробили великий внесок у її формування», – зазначив перший заступник міністра культури та інформаційної політики Ростислав Карандєєв.
Як зазначають, МКІП, це єдиний український музей такого спрямування.






Музей театрального, музичного та кіномистецтва відзначив 100-річний ювілей / Фото: МКІП






























Музей був заснований у 1923 році в Мистецькому об’єднанні «Березіль» за ініціативи видатного українського режисера Леся Курбаса. Основним завданням новоствореної музейної комісії став збір матеріалів про історію та сьогодення українського театру.
На сьогодні музейна колекція експонатів налічує понад 260 тисяч музейних предметів, зокрема: Галаганівський (Сокиринський) вертеп 18 століття, перші театральні афіші початку 19 століття, костюми, реквізит, рукописи, фотографії корифеїв українського театру, різноманітний матеріал театру «Березіль», рідкісні українські народні музичні інструменти, колекція сценографічного авангарду 1910-20-х років, знана й за кордоном.
Музей театрального, музичного та кіномистецтва, а також його філії – Меморіальний музей-квартира Віктора Косенка та Будинок-музей Марії Заньковецької – приймають відвідувачів, проводять екскурсії, готують тематичні й художні виставки, проводять музичні вечори, займаються науковою роботою. Відвідати музеї можна з 10:00 до 17:00, крім вівторка. Адреса: Київ, вул. Лаврська, 9.