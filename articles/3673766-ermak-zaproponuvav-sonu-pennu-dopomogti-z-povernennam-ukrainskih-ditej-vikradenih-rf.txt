Глава Офісу Президента Андрій Єрмак звернувся до відомого американського актора, кінорежисера і продюсера Шона Пенна, щоб він та інші світові знаменитості долучилися до питання повернення українських дітей, яких рф викрала з окупованих територій.

Про це Єрмак сказав сьогодні на зустрічі з журналістами в Києві, передає кореспондент Укрінформу.
Зокрема, так він прокоментував інформацію уповноваженої Президента України з прав дитини Дар'ї Герасимчук, що наразі було ідентифіковано 16 226 дітей, яких викрала росія з окупованих територій України.
При цьому, Єрмак навів приклад, що працівники "Росатома" вивезли на територію росії дітей українського персоналу Запорізької АЕС і шантажують їх цим.
За його словами, Президент Володимир Зеленський переконує всіх партнерів, що потрібні санкції проти керівництва "Росатома", тому що вони - терористи.
Нагадаємо: за даними державного порталу розшуку дітей «Діти війни», станом на 22 лютого 2023 року в Україні вважаються зниклими 345 дітей, депортованими – 16221 дитина, знайденими – 9909 дітей.
У березні 2022 року російські війська захопили Запорізьку АЕС. З того часу російська держкомпанія "Росатом" намагається взяти станцію під свій контроль і керувати нею.
Водночас, за інформацією ЗМІ, Європейська комісія поки не планує включати атомну галузь росії та її представників до наступного пакета санкцій.