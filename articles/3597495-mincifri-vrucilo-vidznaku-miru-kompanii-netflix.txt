Міністерство цифрової трансформації вручило «Відзнаку Миру» американській компанії Netflix за активну підтримку України на тлі російської агресії.

Як передає Укрінформ, про це повідомляє пресслужба Мінцифри у Телеграмі.
«Команда Мінцифри зустрілася зі спів-СЕО Netflix Тедом Сарандосом, щоб вручити «Відзнаку Миру». Це нагорода, ініційована Президентом для компаній та корпорацій, урядів, посадовців і світових політиків за активну підтримку України», - йдеться в повідомленні.
У міністерстві нагадали, що сервіс повністю обмежив доступ до свого сервісу для росіян, зупинив роботу над проєктами в росії, запустив програму фінансової підтримки для українських кінематографістів та знизив ціну для користувачів з України.
Як повідомлялось, у березні в Офісі Президента прийняли рішення вручати «Відзнаку миру» корпораціям, які швидко покинули російський ринок. Наразі її вже отримали компанії Amazon та Microsoft.