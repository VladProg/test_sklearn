Транспортування зерна у відкритому рухомому складі було вимушеним заходом і зараз відсутній дефіцит зерновозів, тому Укрзалізниця планує відмовитися від перевезення у піввагонах.

Про це повідомив заступник директора департаменту комерційної роботи АТ «Укрзалізниця» Валерій Ткачов у Фейсбуці, передає Укрінформ.
«Якщо УЗ дозволило порушити технологію перевезення і транспортувати зерно у відкритому рухомому складі (ПВ), то це був вимушений тимчасовий захід для підтримки аграріїв у кризовий період (гострого дефіциту рухомого складу). Наразі немає дефіциту спеціалізованого рухомого складу (ЗРВ), тому цей тимчасовий захід УЗ відміняє», - йдеться в повідомленні.
За словами Ткачова, перевезення зерна у відкритому рухомому складі несе багато ризиків, серед яких псування зерна, ризики крадіжок, збільшення часу на технологічні операції, ризики для безпеки руху тощо.
Як зазначив представник УЗ, наразі компанія працює над питанням зменшення негативного цінового впливу на економіку аграріїв через повернення до перевезень у ЗРВ, вартість яких у рази вища за перевезення ПВ.
Зокрема, заплановано переглянути порядок розрахунку швидкостей руху ЗРВ, що призведе до зростання розрахункової швидкості та здешевлення вагонної складової тарифу перевезення зерновозами.
Також є намір переглянути мінімальний поріг вартості ЗРВ на голландських аукціонах (наразі він складає 2795 грн/доба), вжити технологічних заходів щодо пришвидшення руху поїздів на мережі).
Водночас Український клуб аграрного бізнесу (УКАБ) закликає керівництво АТ "Укрзалізниця" утриматись від заборони використовувати приватні напіввагони для перевезення зерна та наблизити ставки на свої послуги до ринкових. Про це повідомляє пресслужба асоціації.
В УКАБ наголошують, що Укрзалізниця намагається утримати завищену ставку на користування власними зерновозами - не менше 2795 грн/вагонодобу.
Поточна ринкова вартість користування приватними напіввагонами коштує близько 300 грн/добу. Якщо додати вартість спеціальних полімерних вкладишів, у підсумку перевезення в приватних напіввагонах залишається практично в 2 рази дешевше, ніж у зерновозах УЗ.
«Замість того, щоб знизити ставку на свої вагони до ринкового рівня, Укрзалізниця намагається адміністративно відсікти конкуренцію та втримувати надприбутковість послуг користування вагонами. Такі дії цілком можуть вважатися зловживанням монопольним становищем», - заявив генеральний директор УКАБ Роман Сластьон.
Як повідомляв Укрінформ, з 1 грудня 2022 року Укрзалізниця збільшили фактичну ставку за користування вагоном-зерновозом на 53% з 2817 грн/добу до граничного рівня 4300 грн/добу та зменшила швидкість перевезення зерна на 45%.
За даними УКАБ, у січні 2023 року 6 930 з 56 440 вагоновідправок послуг користування зерновозами АТ «Укрзалізниця», виставлених на аукціони через Prozorro.Продажі були успішними.