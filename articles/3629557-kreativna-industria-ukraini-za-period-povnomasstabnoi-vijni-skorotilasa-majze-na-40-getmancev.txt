Креативна індустрія України за період повномасштабної війни скоротилася майже на 40%, а 20% персоналу виїхали за кордон.

Як передає Укрінформ, про це повідомив голова Комітету Верховної Ради України з питань фінансів, податкової та митної політики Данило Гетманцев на міжнародному форумі «Креативна Україна: Сила стійкості».
«На сьогодні маємо за різними підрахунками від 4% до 7% обсяг ВВП, який продукується креативними індустріями. На жаль цей відсоток зменшується у зв’язку з війною, адже на наслідки пандемії наклалася війна. Якщо ми подивимося цифри, то побачимо, що до 40% зменшилася галузь креативної індустрії, 20% персоналу, який був задіяний в цій галузі, виїхав за кордон», – зауважив Гетманцев.
Зокрема, 37% працівників у сфері креативних індустрій втратили роботу або не отримують зарплату під час війни; 39% креативних бізнесів відзначають зменшення замовлень і продажів; у чверті креативних бізнесів падіння оборотів становить понад 90%. У зв’язку з тим, що війна триває, ці цифри будуть збільшуватися.
Креативна індустрія стикнулася з розірваними ланцюгами постачання й попиту, скороченням внутрішніх та іноземних замовлень через безпекову ситуацію, втратою робочих місць, втратою виробничої спроможності, відтоком кадрів за кордон та падінням якості освіти у цій сфері.
Гетманцев також наголосив, що у Плані відновлення України креативним індустріям присвячено окрему главу у розділі «Культура та інформаційна політика». Передбачається, що реалізація плану забезпечить збереження і розвиток робочих місць у сфері креативних індустрій (до кінця 2022 року – 220 тисяч офіційно зайнятих, до кінця 2025 року – 380 тис., до кінця 2032 року – 600 тис.).
Як повідомлялося, в Україні до повномасштабної війни (2018 р.) цей сектор оцінювався у 4% ВВП у вузькому розумінні (вся креативна економіка - 7,5% ВВП). Кількість зайнятих оцінювалась у 0,35 млн осіб. Це був один з небагатьох секторів економіки, в якому кількість робочих міць за останні роки збільшувалась. Водночас, розвиток креативної індустрії характеризувався значними диспропорціями. Найбільшу частину у прирості доданої вартості та зайнятості забезпечував аутсорсинг в IT секторі (ігри, мобільні і комп’ютерні додатки, програми).