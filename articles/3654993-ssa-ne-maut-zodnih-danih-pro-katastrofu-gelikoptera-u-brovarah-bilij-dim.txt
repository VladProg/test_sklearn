Сполучені Штати висловлюють глибокі співчуття Україні у зв’язку з падінням гелікоптера біля дитячого садка під Києвом, що призвело до жертв, однак не мають жодної інформації, яка могла би вказати на причини катастрофи.

Про це сказав під час телефонного брифінгу в середу координатор з питань стратегічних комунікацій Ради нацбезпеки Білого дому Джон Кірбі, передає власний кореспондент Укрінформу.
«Ми висловлюємо наші співчуття народу України і, звісно, адміністрації Президента Зеленського, у зв’язку з цією спустошливою втратою сьогодні міністра внутрішніх справ та життів цивільних осіб, у тому числі дітей. Просто боляче було прокидатися з такою новиною сьогодні вранці», - зазначив представник Білого дому.
На прохання журналістів прокоментувати, чи має американська сторона будь-які додаткові дані або розвідувальну інформацію щодо падіння гелікоптера, Кірбі відповів негативно.
«Наразі ми не маємо жодного уявлення про те, що спричинило цю катастрофу, Україна проводить розслідування», - зазначив він.
Як повідомляв Укрінформ, у середу в Броварах на Київщині поряд із дитячим садком та житловим будинком упав гелікоптер. Внаслідок авіакатастрофи загинули, в тому числі, міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
У ДСНС згодом заявили, що у місті Бровари пошуково-рятувальні роботи завершені. Загинули 14 осіб, з них – одна дитина. Постраждали внаслідок авіаційної катастрофи 25 осіб, з них – 11 дітей.