НАК «Нафтогаз України» запустила дослідження на Львівщині, щоб пропрацювати технологію та виробничий процес видобутку природного газу з вугільних пластів.

Як передає Укрінформ, про це повідомляє пресслужба НАК «Нафтогаз України».
«Україна має одне з найвищих значень вмісту метану на тонну вугілля (в середньому 2,5 м3/т у Канаді та до 25 м3/т в Україні) та 7-ме місце у світі за запасами вугілля. Тому ця технологія у нас має значні перспективи. Наразі тривають дослідні роботи на обраній спільно з ДП «Львіввугілля» ділянці, а наприкінці 2023 року, у випадку успішних результатів досліджень, ми плануємо повноцінно запустити проєкт та розпочати буріння», – розповів голова правління НАК «Нафтогаз України» Олексій Чернишов.
Зазначається, що потенційно технологія має значні перспективи. Може допомогти зміцнити енергонезалежність України, збільшити безпеку шахтарів, сприяти євроінтеграційним процесам України та створити додаткові можливості для розвитку місцевих громад.
За основу взято досвід застосування технологій із вилучення метану з вугілля (Coal Bed Methane), який вивчили фахівці Нафтогазу на виробничих майданчиках США, Китаю та Канади.
«У світі цю технологію вже давно використовують. До прикладу, в США видобуток метану вугільних пластів перевищує 60 млрд куб. м на рік, що майже втричі більше річного споживання газу в Україні. У нас також є значні перспективи і ми маємо їх використовувати», – акцентував Чернишов.
Як повідомлялося, НАК «Нафтогаз» планує збільшити видобуток газу в 2023 році на 1 мільярд кубометрів – до 13,5 мільярда кубометрів.