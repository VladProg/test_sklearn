Міністр освіти та науки України Сергій Шкарлет обговорив із міністром освіти та досліджень Німеччини Беттіною Штарк-Ватцінгер ситуацію з освітнім процесом та здобуття якісної освіти українськими дітьми.


Як передає Укрінформ, про це Шкарлет повідомляє в Телеграмі.
“Радий вітати в Україні мою колегу, федерального міністра освіти та досліджень Федеративної Республіки Німеччина Беттіну Штарк-Ватцінгер та німецьку делегацію освітян”, - написав Шкарлет.
Він зауважив, що ця зустріч є важливою, адже попри воєнний стан Штарк-Ватцінгер вперше за десятиріччя відвідує Україну.
За словами Шкарлета, сторони обговорили теперішню ситуацію з освітнім процесом, масштаби руйнувань дитячих садків, шкіл, професійно-технічних навчальних закладів, університетів та наукових установ. А також виклики у сфері освіти та науки і пріоритетні напрями подальшої співпраці.
“Особливу увагу надали питанням розвитку науки і досліджень, формування альянсу у професійній освіті та здобуття якісної освіти українськими дітьми і молоддю незалежно від місця їхнього перебування”, - написав Шкарлет.
Штарк-Ватцінгер зазначила, що це будуть ключові напрями, які першочергово підтримуватимуться німецькою стороною.

За словами Шкарлета, Німеччина є надійним і стратегічним партнером для України.
Від початку військової агресії російської федерації для українських дітей, які тимчасово виїхали до Німеччини, було створено всі умови для продовження дистанційного навчання за українськими освітніми програмами. А також надано можливість навчатися у німецьких класах.
Україна отримала 15 шкільних автобусів для підвезення учнів та вчителів до шкіл.
Минулого року понад 6 тис. українських випускників мали змогу скласти національний мультипредметний тест у тимчасових екзаменаційних центрах шести міст Німеччини, щоб вступити до українських університетів.
У деяких школах Німеччини започатковано викладання української мови та літератури, історії, географії, культури та традицій. Це сприяє підтриманню зв'язку з Батьківщиною.
За словами Шкарлета, дуже важливе значення має і відкриття українського освітнього хабу в місті Лейпциг. Де школярі-українці продовжують навчатися за українською державною програмою, а їхні батьки опановують найпотрібніші навички задля подальшого працевлаштування.

Окрім того, уже близько 30-ти років на постійній основі реалізуються спільні науково-дослідні проєкти за пріоритетними для обох країн напрямами. За цей час реалізовано близько 200 спільних проєктів, здійснюється постійний обмін науковцями.
Вагомою є підтримка Німеччини у сфері професійно-технічної освіти.
Шкарлет висловив подяку Штарк-Ватцінгер, німецькому уряду та народу за непохитну підтримку українських громадян.
Як повідомляв Укрінформ, 6 лютого міністр освіти та науки Федеративної Республіки Німеччини Беттіна Штарк-Ватцінгер відвідує Київ на запрошення українського колеги.
Фото: Сергій Шкарлет, Телеграм