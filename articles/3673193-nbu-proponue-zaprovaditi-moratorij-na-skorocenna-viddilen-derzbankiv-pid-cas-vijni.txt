Національний банк України звернувся до Міністерства фінансів (МФУ) та керівництва держбанків з пропозицією запровадити мораторій на закриття мережі відділень державних банків під час війни.

Про це повідомляє Укрінформ з посиланням на пресслужбу НБУ.
«Забезпечення максимальної доступності фінансових послуг для населення сьогодні є одним із стратегічних завдань їх діяльності. Сподіваємося також на відповідну реакцію інших системно важливих банків, адже мета забезпечення доступності банківських послуг для найширших верств населення була визначальною і під час розбудові нашої спільної банківської мережі POWER BANKING, яка надає доступ громадянам та бізнесу до банківських операцій, незважаючи на наслідки енерготерору з боку рф», – зазначив у листі до МФУ та державних банків голова НБУ Андрій Пишний.
У період дії воєнного стану безперебійна робота державних банків має особливе значення для економіки та безпеки держави через велику кількість клієнтів, розгалужену мережу відділень (близько 50% всіх банківських відділень) та банкоматів (65% загальної банкоматної мережі).
За словами Пишного, до Нацбанку почали надходити скарги від територіальних громад щодо закриття відділень держбанків. Це пов’язано з необхідністю забезпечити безпеку для працівників та оптимізацією витрат, ураховуючи зниження прибутковості через військову агресію з боку рф.
«Окремі рішення банків державного сектору з мінімізації витрат завдяки значному скороченню мережі банків та персоналу, потребують детального індивідуального аналізу та, можливо, перегляду. Адже економічна ефективність від таких рішень може бути знівельована негативним соціальним ефектом та нести потенційні загрози національній безпеці України, перешкоджати нейтралізації наслідків воєнної агресії та післявоєнному відновленню економіки», – додав Пишний.
Тому Нацбанк пропонує Міністерству фінансів розглянути можливість запровадження мораторію на припинення діяльності відділень держбанків до завершення воєнного стану, якщо це не пов’язано з безпековими питаннями.
Як повідомлялося, Рада з фінансової стабільності підтримала заходи із забезпечення макрофінансової стабільності та погодила проведення оцінки стійкості банків.
Фото: facebook.com/pyshnyy