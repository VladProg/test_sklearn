Міністр культури та інформаційної політики Олександр Ткаченко сподівається, що Національна музична академія України (НМАУ) ім. П. І. Чайковського перегляне рішення щодо своєї назви і вилучить ім’я Чайковського.

Про це Ткаченко сказав, відповідаючи на запитання журналістів під час круглого столу в Укрінформі на тему: "Підсумки реалізації державної політики у сфері подолання наслідків русифікації та тоталітаризму у 2022 році".
"Академія знаходиться в підпорядкуванні міністерства, ми проводили розмову зі студентами, з керівництвом академії. Очевидно, що суспільна точка зору і точка зору студентства мають бути враховані. Я сподіваюсь, що це станеться, і рішення, яке прийнято на засіданні трудового колективу, буде переглянуто найближчим часом", - сказав міністр.
Він нагадав, що всі навчальні заклади користуються автономією, тож міністерство не може вказувати їм, як називати власну інституцію.
Як повідомлялося, трудовий колектив Національної музичної академії України 26 грудня ухвалив рішення, що питання назви НАМУ ім. П. І. Чайковського потребує подальшого комплексного аналізу та вивчення вітчизняних та міжнародних експертних висновків.
Міністр культури та інформаційної політики Олександр Ткаченко, коментуючи це рішення, наголосив, що основна проблема - не в прізвищі діяча, яке носить заклад, а у маркерах, яким позначено освітній та культурний простір України. Також він підкреслив, що основним рушієм перейменування консерваторії стало студентство.
Раніше Експертна рада Міністерства культури та інформполітики з питань подолання наслідків русифікації та тоталітаризму рекомендувала НМАУ розглянути на зборах трудового колективу питання вилучення імені Чайковського з назви навчального закладу. Рекомендації щодо перейменування закладу також були надані профільним комітетом Верховної Ради та УІНП.