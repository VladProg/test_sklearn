НЕК “Укренерго” планує провести вимірювання фактичного споживання по кожній області, тож по всій Україні, починаючи з 8 лютого, будуть змінені ліміти на електропостачання.

Як передає Укрінформ, про це повідомляє НЕК “Укренерго” у Телеграмі.

“Почергово у кожній області на один день повністю будуть зняті обмеження споживання. Оскільки в енергосистемі дефіцит потужності, спричинений російськими атаками, одночасно в областях, де не проводяться виміри в конкретний день, ліміти споживання можуть бути дещо знижені”, -­ йдеться у повідомленні.


Зазначається, що таке дослідження, яке називається режимним виміром, дозволяє визначити, скільки саме зараз споживає кожна область за умови нормальної роботи енергосистеми. Такі вимірювання дадуть можливість враховувати при встановлені лімітів релокацію підприємств, міграцію населення, фактичні зміни в загальному рівні й структурі споживання.

“Отримані результати, які враховуватимуть зміни у кількості населення та у розміщенні підприємств, дозволять нам скоригувати обсяги лімітів для кожної області й забезпечити більш рівномірний розподіл наявної в системі потужності по регіонах”,- повідомили в Укренерго.

Орієнтовний графік режимних вимірів такий:

8 лютого - Запорізька, Донецька, Миколаївська області;
9 лютого - Харківська, Херсонська, Хмельницька області;
10 лютого - Волинська, Київська області;
13 лютого - Вінницька, Кіровоградська, Чернігівська, Закарпатська області;
14 лютого - Полтавська, Черкаська, Рівненська, Луганська області;
15 лютого - Житомирська, Івано-Франківська, Сумська, Тернопільська області;
16 лютого - Дніпропетровська область;
17 лютого - Київ, Чернівецька область;
20 лютого - Львівська, Одеська області.


“Разом із тим зазначаємо, що у випадку повторення росією масованих ракетних обстрілів по енергетичній інфраструктурі та, як наслідок, виникнення значного дефіциту доступної потужності в енергосистемі України, проведення режимних вимірів мають бути перенесені до стабілізації ситуації”, - додали в Укренерго.

Як повідомлялося, енергосистема України вже пережила 13 ракетних атак ворога та 15 хвиль атак БпЛА по енергооб’єктах. Крім цього, понад 10 ГВт основних встановлених потужностей наразі недоступні українській енергосистемі і знаходяться під контролем ворога. Це найбільша в Україні та Європі Запорізька АЕС, а також Запорізька ТЕС, Луганська ТЕС, Вуглегірська ТЕС, Каховська ГЕС. Крім цього, на тимчасово окупованих територіях півдня також розташовані і більшість вітрових та сонячних електростанцій.