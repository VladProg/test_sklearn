Швидкі рішення щодо відставки чиновників різних рівнів в українській владі, причетних до проявів корупції, відповідають прагненням України із забезпечення підзвітного і прозорого врядування.

Так прокоментував останній розвиток подій в Україні в вівторок речник Держдепартаменту США Нед Прайс, передає власний кореспондент Укрінформу.
«Ми вітаємо швидкі й рішучі кроки президента Зеленського, а також пильність українського громадянського суспільства та ЗМІ щодо протидії корупції з метою забезпечення ефективного нагляду та підзвітності державних закупівель», - зауважив представник Держдепу.
Він позитивно відзначив рішучість українців притягати до відповідальності чиновників, які користуються суспільною довірою, якщо ті не виконують зобов'язань, покладених на них. Представник Держдепу нагадав, що це випливає з бажання народу України, висловленого ще з часів Революції Гідності в 2014 році, а також з часів президентських виборів 2019 року, коли Володимир Зеленський декларував підзвітне й прозоре врядування у своїй виборчій програмі.
«Так само як народ України хоче бачити належне врядування, боротьбу з корупцією, верховенство права, ми також підтримуємо всі ці речі та зобов’язання України забезпечувати прозорість і підзвітність. І ми стали свідками такого прикладу впродовж останніх годин»,- зауважив Прайс.
У цьому зв’язку представник Держдепартаменту наголосив, що Сполучені Штати продовжать підтримувати Україну в її зусиллях впровадити важливі антикорупційні реформи.
Як повідомляв Укрінформ, у вівторок, 24 січня в органах державної влади України відбулися кадрові зміни на тлі останніх корупційних скандалів та журналістських розслідувань незалежних медіа.