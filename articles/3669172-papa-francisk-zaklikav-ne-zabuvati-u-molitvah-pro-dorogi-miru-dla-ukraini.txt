Папа Римський Франциск, зустрічаючись у неділю, 12 лютого, з паломниками, закликав до молитви й солідарності з народами, які постраждали від землетрусу, і вкотре закликав не забувати в молитвах і про страждання України.

Як передає Укрінформ, про це повідомляє Vatican News.
«Дорогі браття й сестри, залишаймося близькими в молитві та через конкретну підтримку з населенням, яке постраждало від землетрусів у Сирії та в Туреччині», – сказав Папа Франциск у своїй проповіді з вікна Апостольського палацу у Ватикані після молитви «Ангел Господній» у неділю.



«Молімося за них, не забуваймо про них, молімося і думаймо, що можемо зробити для них», – сказав понтифік і додав: «І не забуваймо за мученицьку Україну: нехай же Господь відкриє дороги миру та дасть мужність відповідальним ступити на них».



Як повідомляв Укрінформ, Папа Римський Франциск під час загальної аудієнції 8 лютого закликав світ не забувати про страждання українського народу. «Не забуваймо про терпіння українського народу, настільки багатостраждального: серед цих холодів без світла, без опалення, у стані війни», – сказав понтифік.