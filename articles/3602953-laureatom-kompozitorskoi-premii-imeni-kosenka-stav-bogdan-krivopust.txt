Цьогорічним лауреатом премії імені В.С. Косенка, яка присуджується за видатні досягнення у сфері професійної композиторської творчості для дітей та юнацтва, став Богдан Кривопуст.

Про це повідомляє пресслужба Міністерства культури та інформаційної політки, передає Укрінформ.
Як зазначається, 28 жовтня Державне агентство з питань мистецтв та мистецької освіти провело засідання Комітету з присудження премії, члени якого ознайомилися з усіма поданими заявками і шляхом відкритого голосування визначили переможця - Богдана Кривопуста.

На здобуття премії були номіновані його твори «Давай зіграємо сонату» (для скрипки та фортепіано), «Регтайм-соната», «Наївна мелодія», «Наслідуючи Ганона», варіації на тему «Ой, чий то кінь стоїть», «Кіно-соната» (в чотирьох частинах), «Рондо-тоеката, або згадка про Діда-дударика» (для фортепіано).
Премія імені Віктора Косенка була започаткована Міністерством культури і мистецтв та Національною спілкою композиторів України. Вона присуджується щорічно за видатні досягнення в галузі музичної творчості для дітей та юнацтва. Першим лауреатом став Валерій Подвала.
За традицією, вручають нагороду в день народження Косенка, 24 листопада, у його музеї-квартирі.