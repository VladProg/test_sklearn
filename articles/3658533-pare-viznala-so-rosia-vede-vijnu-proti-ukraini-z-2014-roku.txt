Парламентська Асамблея Ради Європи схвалила резолюцію, в якій визнається, що російська федерація веде агресивну війну проти України з лютого 2014 року.

Як передає Укрінформ, згадка про це є у резолюції "Сексуальне насильство, пов'язане з конфліктом", ухваленій у вівторок під час зимової сесії ПАРЄ у Страсбурзі.
"З лютого 2014 року російська федерація веде агресивну війну проти України, яку вона відновила 24 лютого 2022 року масованим вторгненням в Україну", - йдеться у документі.
Таке положення у резолюції стало можливим у результаті поданої українськими депутатами та парламентаріями країн-партнерів поправки. Остання була підтримана з невеликою перевагою: 47 голосів "за" та "43" – "проти", 12 – "утрималися". У проєкті резолюції була некоректна згадка, що "у 2022 році війна повернулася на наш континент".
Також у резолюції зазначається, що агресія російської федерації проти України "призвела до масового сексуального насильства, пов'язаного з конфліктом, з боку збройних сил російської федерації та пов'язаних з ними збройних формувань проти цивільного населення України та українських військовополонених". У ній вказується на те, що, за даними Генеральної прокуратури України, за 11 місяців широкомасштабного вторгнення рф в Україну зафіксовано 155 випадків сексуального насильства, пов'язаного з війною, у різних областях України. При цьому, офіційно заявлена кількість випадків "не відображає масштабів злочинів російської федерації, які є набагато більшими".
Асамблея привітала Естонію, Німеччину, Латвію, Литву, Норвегію, Польщу, Румунію, Словаччину, Іспанію, Швецію та Швейцарію "з тим, що вони розпочали розслідування воєнних злочинів в рамках універсальної юрисдикції в контексті російської агресії проти України або оголосили про свій намір зробити це".
У резолюції міститься заклик до країн-членів до надання конкретної експертної та технічної підтримки, разом з Асамблеєю та Радою Європи, з метою створення спеціального міжнародного трибуналу для переслідування злочину агресії проти України, "оскільки сексуальне насильство, пов'язане з конфліктом, є наслідком цього злочину агресії".
Резолюція була підтримана 122 голосами, чотири депутати утрималися.
Як повідомляв Укрінформ, 24 лютого 2022 року російська федерація розпочала повномасштабне вторгнення в Україну, чим продовжила збройну агресію, що триває з 2014 року. Війська рф обстрілюють і знищують ключові об’єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню і балістичних ракет, а також вчиняють воєнні злочини щодо цивільного населення.
Сили оборони України героїчно відбивають вторгнення.