Ціна на нафту Brent знижується у вівторок, 21 лютого, після підйому напередодні, WTI, торги якої у понеділок не проводились, стабільна.

Як передає Укрінформ, про це повідомляє enkorr.
Вартість квітневих ф'ючерсів на нафту Brent на лондонській біржі CE Futures становить $83,08 барель, що на $0,99 (1,18%) нижче за ціну на закриття попередньої сесії. У понеділок ці контракти здорожчали на $1,07 (1,3%), до $84,07 за барель.
Ціна ф'ючерсів на нафту WTI на квітень на електронних торгах Нью-Йоркської товарної біржі (NYMEX) піднялася на цей час на $0,03 (0,04%), до $76,58 за барель. У понеділок основні торги на NYMEX не проводились через вихідний у США (День президентів).
Березневі контракти, термін дії яких спливає із завершенням сесії у вівторок, стабільні на рівні $76,34 за барель.
Нафтовий ринок залишається у вузькому ціновому діапазоні – близько $11 за барель – з початку 2023 року. З одного боку, підтримку йому надають очікування збільшення попиту в Китаї після зняття карантинних обмежень і побоювання зменшення пропозиції на ринку через скорочення видобутку росією. З іншого боку, ринок побоюється послаблення американської економіки на тлі посилення грошово-кредитної політики Федеральною резервною системою (ФРС), зазначає Bloomberg.
Важливою подією цього тижня є публікація протоколу останнього засідання Федрезерву, на якому базову процентну ставку було підвищено на 25 базисних пунктів.
«Будь-які «яструбині» сигнали в протоколі засідання ФРС стануть каталізатором зниження цін на нафту», – зазначає аналітик IG Asia Pte Ltd. Єп Джун Ронг. Ринок, з його слів, робить спроби піти нагору на тлі поліпшення перспектив пропозиції, що пов'язано з відновленням економіки КНР.
Крім того, експерти бачать сигнали збільшення попиту в Індії: завантаженість НПЗ у країні у січні зросла до максимального рівня за п'ять років.