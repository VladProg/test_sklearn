Apple Maps у партнерстві з цифровою платформою резервування паркувальних місць SpotHero запустила нову функцію, яка надає користувачам варіанти та показує доступність місць для паркування поблизу пункту призначення.

Про це повідомляє TechCrunch, передає Укрінформ.
Поки що лише користувачі Apple Maps у США та Канаді зможуть отримувати інформацію про паркування у понад 8 тис. пунктів призначення.
Користувачі iPhone і Mac, визначивши пункт призначення в додатку Apple Maps, перенаправлятимуться на сайт SpotHero. Платформа для паркування стверджує, що користувачі зможуть шукати парковку поблизу та бронювати місця за допомогою безпечних варіантів оплат.
SpotHero також дозволяє користувачам фільтрувати пошук за датою і часом, а також місця для паркування з зарядкою електромобілів, доступністю для інвалідних візків тощо.
Як повідомлялося, у додатку Apple Maps з’явилася функція, яка дозволяє користувачам повідомляти про аварії, небезпеки й перевірки швидкості на дорозі.