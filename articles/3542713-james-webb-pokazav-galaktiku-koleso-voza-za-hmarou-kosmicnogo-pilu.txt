Космічний телескоп James Webb зробив фотографію галактики Колесо Воза й і двох менших галактик-компаньйонів.

Як передає Укрінформ, про це повідомляє NASA.
Галактика Колесо Воза розташована приблизно за 500 мільйонів світлових років від Землі у сузір’ї Скульптор. Її нинішній вигляд є результатом високошвидкісного зіткнення між великою спіральною галактикою та меншою галактикою, яку не видно на фото.

Інші телескопи, включно з космічним телескопом Hubble, раніше досліджували Колесо Воза, проте через велику кількість пилу огляд був закритий.
Натомість James Webb завдяки своїй здатності виявляти інфрачервоне світло відкрив дослідникам нове розуміння природи Колеса Воза.

Спостереження дають зрозуміти, що галактика перебуває на перехідній стадії. До зіткнення, імовірно, це була звичайна спіральна галактика, як Чумацький Шлях, і тепер триває її трансформація.
Як повідомляв Укрінформ, найпотужніший телескоп «Джеймс Вебб» (James Webb) вартістю 10 мільярдів доларів був запущений у космос наприкінці грудня. Серед ключових цілей обсерваторії – вивчення перших екзопланет, зірок-піонерів.
Фото: NASA