У Німеччині відкрито третій плавучий LNG-термінал у рамках диверсифікації енергетичного імпорту після фактичного припинення поставок російського газу.

Про це повідомляє кореспондент Укрінформу з посиланням на дані Міністерства економіки.
У відкритті термінала в Брунсбюттелі взяв участь очільник відомства, віцеканцлер Роберт Габек.
«Брунсбюттель є ще одною важливою віхою в забезпеченні безпеки постачання в Німеччині та посиленні запобіжних заходів… Ми швидко подолали небезпечну залежність від російського газу», - сказав Габек.
У п’ятницю на місце прибув плавучий блок зберігання та регазифікації (FSRU) Gannet, який розпочне роботу після кількох тижнів тестової експлуатації, щоб забезпечити енергопостачання в короткостроковій перспективі. Згідно з поточним планом, перший танкер СПГ (з Об’єднаних Арабських Еміратів) пришвартується в Брунсбюттелі наприкінці січня 2023 року.
У майбутньому скраплений газ з танкерів після регазифікації можна буде подавати в газову мережу Німеччини для компаній RWE, Uniper і EnBW.
Річна потужність LNG-термінала становить 7,5 млрд кубометрів, що, як очікується, буде повністю використано до кінця 2023 року.
Брунсбюттель має стати центром після будівництва берегового LNG-терміналу та станції вивантаження аміаку RWE з 2026 року. Нині у Німеччині є 3 FSRU, дві з яких – державні та одна приватна.
Як повідомлялося, канцлер ФРН Олаф Шольц заявив в Давосі, що Німеччина повністю позбулась енергетичної залежності від рф.
Фото: dpa