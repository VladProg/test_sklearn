Вихованці недільної катехитичної школи при прокатедральному соборі Святої Софії УГКЦ у Римі, вимушено переселені діти з України, подарували Папі Франциску власноруч виготовлену Різдвяну зірку.

Про це повідомляє Укрінформ із посиланням на департамент інформації УГКЦ,
"Оскільки триває період Різдвяних свят, ми вирішили разом із дітьми власноруч зробити Різдвяну зірку, яка є частиною української традиції. Вона виготовлена з дерева, всередині поміщена ікона Різдва ГНІХ, яку намалювали діти; кінці зірки оздоблені кольорами італійського стягу на знак подяки країні за те, що прийняла українських дітей та сім’ї і надалі продовжує допомагати", — розповіла директор катехитичної школи Леся Романів.

Українські діти також написали листа Папі, в якому попросили молитися за Україну, а вони натомість молитимуться за його здоров’я. «В Україні є чудова традиція: у Святвечір діти шукають на небі першу зірку на згадку про ту, що привела трьох мудреців до Вифлеєму. Але сьогодні важко побачити в українському небі зорі, бо там вони не світять, а літають ракети та дрони, які несуть смерть», — мовиться в листі до Папи Франциска за підписом «діти, які втекли з українського Вифлеєму», який передав Папі міський голова Рима Роберто Ґвальтьєрі.
«Просимо, Господи, зупини вбивства і знущання над українським народом. Як Ісусові довелося втікати до Єгипту, так і ми сьогодні є тими, що втекли від смерті», — написали вимушено переселені діти з України, що мешкають у Римі, Папі Римському.
Як повідомляв Укрінформ, Папа Римський Франциск заявив, що війни, як та, що була розв'язана росією проти України, є «злочином проти Бога та людства».
Фото: УГКЦ