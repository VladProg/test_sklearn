У 2022 році частка продукції агропромислового комплексу у загальній структурі експорту товарів з України становила близько 53%.

Про це сказав заступник голови Всеукраїнської аграрної ради Денис Марчук під час брифінгу в Медіацентрі Україна — Укрінформ.


"У 2022 році, незважаючи на війну, втрати, яких зазнали товаровиробники і держава та анексовані території, аграрний сектор залишився №1 в економіці. Ми фактично експортували продукції на понад 23 млрд доларів США. У загальній структурі експорту - це близко 53%", - розповів експерт.


Марчук зазначив, що у межах "зернової ініціативи" Україна вже експортувала більш як 19 млн т, при цьому потенційно з 1 серпня 2022 року Україна могла б експортувати 28 млн т продовольства через морські порти.


Експерт наголосив, що повноцінній роботі "зернового коридору" умисно заважає росія.


Як повідомляв Укрінформ, у 2021 році Україна експортувала аграрної продукції на 27,9 млрд дол. США. Частка товарів АПК у структурі загального експорту за 2021 рік становила 41%.