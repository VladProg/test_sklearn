Лікарі Охматдиту врятували ногу 14-річному хлопчику з Херсона, що потрапив під обстріл.

Як передає Укрінформ, про це повідомляє Медіаклуб Європростір.
«Артему 14. Він неушкодженим пережив окупацію Херсону, але коли ворог вже відступив – його будинок потрапив під обстріл. Снаряд розірвався просто у дворі його дому саме у той час, коли дитина спускалася у підвал. Артем отримав множинні осколкові поранення ніг та живота», - йдеться у повідомленні.

Зазначається, що першу допомогу хлопчику надали в місцевій лікарні – там йому врятували життя. Але через складність поранень та відсутність світла, через два дні хлопця евакуювали в Охматдит. «Нога була вже синя і холодна, коли ми їхали у Київ», – пригадує мама хлопчика.
Лікарі відновили хлопцю артерію у нозі, вилучили множинні осколки та відновили непереривність кишківника. Тривалий час у хлопця зберігалась загроза ампутації через те, що значна частина м’язів ноги загинула. Але лікарі змогли зберегти хлопцю кінцівку.
Зараз Артем ще знаходиться на етапі лікування – спеціалісти борються, аби повернути функції кінцівки. На хлопця чекає довга реабілітація, йдеться у повідомленні.
Як повідомляв Укрінформ, вдень і вночі російські війська обстрілювали Херсонщину. Проти мирного населення загарбники застосовували реактивні системи залпового вогню, артилерію, міномети та танки.
Фото: Медіаклуб Європростір