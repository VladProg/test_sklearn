Фонд гарантування вкладів фізичних осіб продав з сьомої спроби кредит «МР Банку», у забезпеченні якого спортклуб у центрі Києва.

Як передає Укрінформ, про це повідомляє пресслужба Фонду гарантування.
"9 січня у системі Prozorro.Продажі відбувся аукціон з продажу лоту – права вимоги за кредитом юридичної особи, у забезпечення за яким передано приміщення та обладнання справді «царського» спортклубу у центрі столиці. Це була сьома спроба Фонду гарантування вкладів реалізувати цей актив «МР Банку» на відкритому онлайн-аукціоні, яка врешті завершилася успішно. Попередні аукціони визнавалися такими, що не відбулися, через відсутність учасників торгів", - йдеться в повідомленні.

Аукціон проходив за голландською моделлю. Учасник торгів зупинив покрокове зниження ціни на рівні 105 млн грн. Ця ставка і стала переможною.

«На сьогодні уже укладено договір купівлі-продажу, кошти у повному обсязі перераховані банку і у подальшому будуть спрямовані на розрахунок із його кредиторами. Відповідно до стратегії продажу Фонду, стартовою ціною будь-якого активу завжди є вища із величин – його балансова або оціночна вартість. Щодо цього активу, на продаж, нагадаю, було виставлено права вимоги за кредитом, заборгованість за яким сягнула понад 477 млн грн, а термін прострочки виконання зобов’язань перевищив 500 днів», - пояснив директор департаменту консолідованого продажу активів Фонду гарантування вкладів Олександр Кульчицький.
Як повідомляв Укрінформ, Фонд гарантування вкладів фізичних осіб розпочав ліквідацію Промінвестбанку та МР Банку 25 лютого на підставі рішень правління Національного банку України про відкликання банківських ліцензій та ліквідацію і відповідних рішень виконавчої дирекції Фонду. Рішення РНБО «Про примусове вилучення в Україні об’єктів права власності російської федерації та її резидентів» було введено в дію указом Президента України від 11 травня 2022 року.