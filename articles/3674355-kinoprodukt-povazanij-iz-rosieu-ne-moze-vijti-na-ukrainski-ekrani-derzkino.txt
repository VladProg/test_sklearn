Державне агентство з питань кіно під час видачі прокатних посвідчень ретельно перевіряє штат компаній-дистриб'юторів і договори щодо прав на фільм, тому кінопродукт, пов'язаний з рф, не вийде на українські екрани.

Про це повідомила перший заступник голови Державного агентства з питань кіно Юлія Шевчук кореспонденту Укрінформу на прем'єрі фільму "Мирний-21" у Києві.
«Нині російського продукту на ринку немає: він автоматично підпадає під заборону, згідно зі змінами до Закону «Про кінематографію» від 2014 року. У квітні-травні 2022 року були випадки, коли компанії зверталися з європейським продуктом, який купили компанії, зареєстровані у рф. Ми звернулися до СБУ, описали ситуацію, бо насамперед це питання безпеки. Отримали відповідь, що це кіно не можна показувати, відповідно - відмовили у видачі прокатних посвідчень», - сказала вона.
За словами Шевчук, навесні 2022 року відмову отримали дві компанії - ТОВ «Трафік Філмз» та ТОВ «Віа Медіа». Ці установи надали документи для оформлення держпосвідчень задля дистриб'юції фільмів в Україні. Однак перевірка документів виявила, що правовласниками цих фільмів виявилися компанії з росії - ТОВ «РВВ Фильм» та ТОВ «Телевізійні системи» відповідно. Отже, сумарно 13 фільмів не допустили на українські екрани.
«Могли бути випадки, коли фільми було придбано до початку повномасштабного вторгнення. Однак українські компанії мають реагувати, відповідно до ситуації в країні: навіть якщо права придбали, то оформлювати їх не варто», - зауважила Шевчук.
Також представниця Держкіно повідомила, що Агентство перевіряє не лише дані в договорах, а й зважає на реєстрацію творчої групи прокатних фільмів і на власників компаній - дистриб'юторів. За її словами, у січні 2023 року по держпосвідчення звернулося ТОВ «Куул Коннекшнс», пакет документів якого відповідав усім нормам чинного законодавства. Однак Держкіно відмовило у видачі посвідчення, бо засновник цієї компанії зареєстрований у російській федерації.
«...Ми починаємо оформлювати прокатне посвідчення, і у відкритих джерелах знаходимо інформацію про те, що засновник цієї компанії зареєстрований у рф. У той же день ми повернули прокатне посвідчення та анулювали його реєстрацію», - розповіла Шевчук.
Вона підкреслила, що сьогодні наявні всі інструменти для боротьби з такими випадками, бо багато даних міститься в договорах, реєстрах юридичних осіб та у відкритих джерелах. Водночас Агентство керується в роботі санкційними списками РНБО. Водночас, за словами Шевчук, з якимись обхідними шляхами, що використовує російський бізнес, Держкіно ще не стикалося.
«Сьогодні відкритого «російськовмісного» продукту в Україні бути не може. Якихось інших випадків ми не бачили. Гадаю, спрацювала самосвідомість у багатьох наших кіноробів, і вони не йдуть на співпрацю. Але якщо такі випадки будуть - ми, звісно, зреагуємо», - підкреслила вона.
Як повідомлялося, 16 лютого, у день відкриття Берлінале, український продюсер та співзасновник Одеського міжнародного кінофестивалю Денис Іванов опублікував пост у Фейсбуці, де зазначав, що російські бізнеси продовжують купувати у європейських і американських компаній права на фільми не лише на власний ринок, а й на територію України.