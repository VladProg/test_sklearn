У Кам’янці-Подільському на Хмельниччині 15 листопада стартує всеукраїнський культурний проєкт «Становлення ідентичності», присвячений 300-річчю від дня народження Григорія Сковороди.

Як передає Укрінформ, про це повідомляє Кам’янець-Подільський державний історичний музей-заповідник.

«Культурна асоціація «Новий Акрополь» в Кам’янці-Подільському в партнерстві з Кам'янець-Подільським державним історичним музеєм-заповідником презентують всеукраїнський культурний проєкт «Становлення ідентичності», присвячений 300-річчю з дня народження Григорія Сковороди. Він має просвітницьку мету та знайомить зі світоглядними позиціями українського народу, звертаючись до ідей української філософської традиції від часів культури Київської Русі та доби Відродження», - йдеться у повідомленні.

Зазначається, що проєкт стартує 15 листопада і триватиме до 6 грудня. В його межах 15 листопада відбудеться відкриття виставки «Українські філософи» і презентація самого проєкту, 19 листопада – лекція «Григорій Сковорода: дорога до щастя», 22, 29 листопада і 6 грудня – кураторська екскурсія виставкою, 26 листопада – круглий стіл «Становлення ідентичності – шлях до щастя», 3 грудня – літературно-музична майстерня «Хто я є і куди йду?».
Усі заходи проходитимуть в галереї мистецтв заповідника. Вхід вільний.
Як повідомлялося, 12 жовтня Кабінет Міністрів підтримав рішення про святкування 300-річчя з дня народження Григорія Сковороди, українського філософа, просвітителя-гуманіста, письменника й педагога на державному рівні попри війну.