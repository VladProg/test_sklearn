Міжнародний олімпійський комітет відкинув різку критику з боку України після того, як організація не виключила можливості надати росіянам право пройти кваліфікацію на Олімпійські ігри 2024 року.

Про це повідомляє агенція Reuters, передає Укрінформ.
Радник голови Офісу Президента України Михайло Подоляк заявив, що МОК є «пропагандистом війни».
«Міжнародний Олімпійський комітет із задоволенням спостерігає, як росія знищує Україну, а потім пропонує росії платформу для пропаганди геноциду та подальших вбивств. Очевидно, що російські гроші, за які купують олімпійське лицемірство, не пахнуть українською кров’ю. Правильно, містере Томасе Бах?», – написав Подоляк у твітері.
Міжнародний олімпійський комітет відповів: «МОК найрішучішим чином відкидає цю та інші наклепницькі заяви. Вони не можуть бути основою для будь-якого конструктивного обговорення».
Як повідомляв Укрінформ, міністр закордонних справ України Дмитро Кулеба нагадав МОК, що 45 із 75 російських медалістів на Олімпійських іграх в Токіо 2020 року є членами центрального спортивного клубу російської армії.