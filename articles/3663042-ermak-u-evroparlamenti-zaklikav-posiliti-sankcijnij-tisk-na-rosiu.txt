Країнам ЄС варто зважитись на більш активні дії на упередження, у тому числі у застосуванні економічних санкцій проти росії.


Про це сьогодні під час спільного засідання Комітету Європарламенту із закордонних справ та Підкомітету Європарламенту із безпеки й оборони, що було присвячене розгляду Київського безпекового договору, заявив керівник ОП України Андрій Єрмак. Він представив свою позицію в режимі телеконференції, повідомляє кореспондент Укрінформу.
«Кремль хоче взяти реванш за поразки, які він поніс цього року. Він намагається здобути перемогу за будь-яку ціну, про що прямо заявив путін. У цій ситуації очікування є помилковим. Реагування вже не є достатнім, ми маємо бути на крок попереду. Є необхідність в тому, щоб посилити санкційний тиск. 3,5 відсотка у зниженні російського ВВП є недостатнім, щоб примусити росію зупинити війну. Ми будемо вдячні Європейському парламенту за підтримку в ухвалені десятого пакета санкцій», - сказав Єрмак.
Він зауважив, що Кремль готує новий стратегічний наступ, та розпочав чергову хвилю мобілізації. російські генерали знову надсилатимуть російські війська на штурм українських міст, як вони робили це під Бахмутом. Їхній метод бою залишається незмінним з часів Першої світової війни – закидати позиції противника гарматним м’ясом.
«У росії життя людини ніколи не цінувалося, там солдати розглядаються як витратний матеріал. Але всі мають зрозуміти - антивоєнні протести в росії не розпочнуться. Пропаганда там все ще є потужною. Умови життя в російській провінції настільки темні, що «міністерство агресії» та «компанія вагнера» не мають нестачі у рекрутах, попри перспективу закінчити у пластикових мішках… Саме тому санкції проти російських пропагандистів також мають бути посилені, щоб не вийшло, що телевізор знову переможе холодильник», - сказав керівник ОП.
Він наголосив, що в цих умовах невідкладним завданням для країн-партнерів є постачання в Україну широкого спектра озброєння. Ця зброя потрібна вже сьогодні, і вона буде потрібною завтра у потрібній кількості. Для виконання цієї місії, на переконання Андрія Єрмака, має бути перебудований Європейський оборонно-промисловий комплекс, до якого, за дозволом партнерів, можуть бути інтегровані також українські підприємства.
«Будем чіткими – час наразі не на нашому боці. Що довше триватиме війна – то більше ресурсів вона потребуватиме, то більше життів забере, то більше шкоди завдасть планеті. Саме тому ми маємо завдати рішучої поразки цьому імперському режиму. Україна має повною мірою поновити свою цілісність та суверенітет в межах міжнародно визнаних кордонів. Для нас - це передумова для справедливого миру», - наголосив Єрмак.
Як вже повідомлялося, від початку російського вторгнення в Україну у лютому 2022 року ЄС почав надавати Україні змістовну політичну, економічну, фінансову, гуманітарну та військову допомогу. Зокрема, вперше в історії ЄС виділив для України, що перебуває в стані активних бойових дій, військову допомогу для закупівлі озброєння та військової техніки в обсязі 3,6 мільярда євро з так званого Європейського фонду миру.
ЄС застосував проти російської федерації вже дев’ять пакетів економічних та індивідуальних санкцій, які обмежують спроможність кремля фінансувати свою «машину війни», обмежують його доступ до сучасних технологій та до фінансових ринків. Наразі країни ЄС розглядають можливість застосування проти країни-агресора десятого пакета санкцій.
Фото: ОП