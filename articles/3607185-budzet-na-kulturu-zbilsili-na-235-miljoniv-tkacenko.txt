Незважаючи на війну, сфера культури буде профінансована в необхідному обсязі, бюджет на неї було збільшено на 235 млн грн.

Про це повідомив міністр культури та інформаційної політики Олександр Ткаченко в Фейсбуці, передає Укрінформ.
"Головна мета бюджету військового стану - це перемога. Але поза тим, що 43% всіх коштів (понад 1 трлн грн) виділено на армію та безпеку України, щоб забезпечити необхідним наших героїв на фронті, держава виділяє кошти на культурний та інформаційний фронт. Ми зберегли фінансування закладів культури - театрів, музеїв, бібліотек, колективів. Незважаючи на війну, культуру буде профінансовано в необхідному обсязі. І ми дійсно збільшили бюджет на культуру на 235 млн грн, у тому числі для Українського культурного фонду та Українського інституту книги", - написав міністр.
За його словами, буде продовжуватися спільна робота з депутатами, іншими відомствами та міжнародними партнерами по пошуку коштів на відновлення пошкодженої росіянами культурної спадщини.

"Надважливо, що вперше в такому обсязі виділено кошти на реалізацію заходів у сфері інформаційної безпеки, протидії дезінформаційним кампаніям та деструктивній пропаганді рф. Збережені бюджети для Суспільного мовлення, Укрінформу та Мультимедійної платформи іномовлення України", - додав Ткаченко.
Він зазначив, що виділені кошти також будуть спрямовані на створення і поширення інформаційних та інших аудіовізуальних продуктів, спрямованих на забезпечення захисту національного інформаційного простору України під час війни.
"Треба розуміти, що війна інформаційна почалась задовго до військової, і ворог продовжує збільшувати ресурси, що на неї виділяються. Щорічно рф витрачає понад 600 мільйонів доларів на підтримку своїх медіа. Це не співмірні суми з нинішнім українським бюджетом. Але, тим не менш, і на інформаційному фронті ми перемагаємо і переможемо", - додав очільник МКІП.
Як повідомляв Укрінформ, 3 листопада Верховна Рада ухвалила в другому читанні державний бюджет на 2023 рік. Відповідний документ підтримали 295 парламентаріїв.