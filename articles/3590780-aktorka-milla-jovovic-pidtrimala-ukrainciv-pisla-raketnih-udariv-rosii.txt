Голлівудська актриса українського походження Мілла Йовович відреагувала на ракетні удари росії по Києву та інших містах, заявивши, що була спустошена руйнуваннями та підтримує українців.

Про це вона написала в Інстаграмі, передає Укрінформ.
«Моя Батьківщина – Україна – постраждала від численних ракетних ударів. Мирні жителі лежать мертві на вулицях колись мирних міст, вулицями яких я ходила та милувалася красою. Я спустошена руйнуванням і не можу уявити, яке горе зараз переживає мій народ. Я можу тільки сказати їм, що моє серце з ними», - написала вона.
Акторка також заявила, що у світі багато ненависті, репресій та образ.
«Я хочу, щоб люди дали спокій одне одному. Я хотіла написати про День корінних народів тут, в Америці, але після прочитання цієї новини (про масований ракетний обстріл росією українських міст у понеділок – ред.) мене просто нудило. Я втомилася від розпалювання війни за кордоном, втомилася від переваги білих вдома, втомилася від самовдоволених людей, які намагаються змусити інших повірити в те, у що вони вірять. Я втомилася. Від. Цього. Я сьогодні всім серцем разом з місцем свого народження і сумую разом із українцями. Я сумую разом із народом України», — написала актриса і додала хештег #slavaukraini.
Як повідомляв Укрінформ, у понеділок вранці росія завдала ракетних ударів по Києву, Хмельницькому, Львову, Житомиру, Дніпру та іншим містам. Загалом по території України було випущено 84 ракети, 43 з них збиті.
46-річна Йовович народилася у Києві та прожила в Україні перші п'ять років свого життя, перш ніж емігрувати з батьками до США.