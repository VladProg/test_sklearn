Окупаційне «керівництво» ЗАЕС вже порушує умови контрактів, які колаборанти підписали з росатомом.

Як передає Укрінформ, про це повідомляє ДП «НАЕК «Енергоатом» у Телеграмі.
«Працівникам, котрі підписали “фільчині грамоти”, а точніше – контракти з рашистами, нові «роботодавці» обіцяли зберегти і трудовий стаж, і відпустки. По факту ж “російські посіпаки” залишилися без відпусток. Згідно з новими наказами відпочити їм дозволять не раніше, як «за рік після укладання контракту», – йдеться у повідомленні.
Зазначається, що спочатку йшлося про пів року, та пізніше «росатом» вирішив, що українці мають заслужити відпустку, відпрацювавши на рф цілий рік.

«Енергоатом вкотре закликає не підписувати жодних контрактів із ворогом, щоб не стати прямими посібниками агресора та не зруйнувати власне майбутнє», – додали в компанії.
Як повідомлялося, НАЕК «Енергоатом» гарантує, що персонал Запорізької АЕС, який в умовах окупації продовжує зберігати вірність Україні, отримає всі обіцяні компанією виплати. Зокрема, йдеться про заробітну плату, винагороди за підсумками 2022 року та премії до Дня енергетика.