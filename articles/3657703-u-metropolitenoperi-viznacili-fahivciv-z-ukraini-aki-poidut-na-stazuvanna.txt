У театрі Метрополітен-опера в Нью-Йорку повідомили імена чотирьох фахівців з України, які пройдуть стажування в театрі з березня по червень 2023 року.

Про це повідомляє Укрінформ з посиланням на пресслужбу Державного агентства з питань мистецтв і мистецької освіти.
Як зазначається, із 34 заявок від охочих пройти стажування було обрано: Аліну Плахтієнко та Андрія Сітарського з Львівської національної опери; Оксану Гіжовську з Молодіжного симфонічного оркестру України; Маріанну Танську з Довженко-Центру.
Водночас у відомстві зазначили, що від нью-йоркського оперного театру очікують на результати другого українсько-американського проєкту в галузі оперного мистецтва – незабаром рада Метрополітен-опери назве ім’я українського композитора, який напише оперу на замовлення театру.
Також зауважується, що стажування організували МКІП, the MET, Державне агентство України з питань мистецтв та мистецької освіти, Постійне представництво України при ООН та за підтримки першої леді Олени Зеленської.
Відомо, що минулого року в Нью-Йорку Зеленська обговорила з генеральним менеджером Метрополітен-опери Пітером Ґелбом втілення двох спільних проєктів – замовлення опери в українського композитора та програму стажування, що спонукало Метрополітен-оперу оголосити про обмін досвідом для українських фахівців.
Як повідомляв Укрінформ, раніше Метрополітен-опера запросила на стажування працівників українських оперних театрів та незалежних організацій з метою обміну досвідом та ознайомлення з принципами та методами роботи одного з провідних театрів США.