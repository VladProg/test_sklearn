У компанії ТОВ «Актив компані», що є контрагентом Міністерства оборони щодо надання послуг із забезпечення продуктами харчування військовослужбовців, заперечують звинувачення у завищенні цін, а також називають викладену у ЗМІ інформацію маніпулятивною.

Про це йдеться у коментарі пресслужби ТОВ «Актив компані», що є у розпорядженні Укрінформу.

«Останнім часом у ЗМІ активно розповсюджується недостовірна інформація про ТОВ «Актив компані» як контрагента Міністерства оборони України за договором про надання послуг із забезпечення комплектами продуктів харчування військовослужбовців ЗСУ. Наводиться інформація про те, що ТОВ «Актив компані», нібито, є «прокладкою», знаходиться за адресою масової реєстрації, має статутний капітал у розмірі лише 1000 грн, реалізує продукцію за завищеними цінами. Вказана інформація є недостовірною, направлена на дискредитацію ТОВ «Актив компані» та Міноборони», - йдеться у коментарі.
Зокрема, у компанії заявили, що: «По-перше, у штаті ТОВ «Актив компані» офіційно працевлаштовано 187 працівників. По-друге, у володінні ТОВ «Актив компані» знаходиться понад 2000 м² складських приміщень, включаючи холодильні камери для зберігання швидкопсувної продукції. По-третє, у розпорядженні ТОВ «Актив компані» знаходиться понад 70 спеціалізованих вантажних транспортних засобів вантажопідйомністю від 5 до 20 т. По-четверте, зі складів ТОВ «Актив компані» щоденно відвантажується продуктів харчування в обсязі не менше 120 т».
Також у компанії додали, що фактичне місцезнаходження ТОВ «Актив компані» не відповідає юридичній адресі, і це пояснюється метою збереження життя та здоров'я працівників підприємства, а також його виробничих потужностей.
Коментуючи викладені у ЗМІ звинувачення щодо завищення цін на продукти харчування, зокрема, вартість яєць, у ТОВ «Актив компані» повідомили, що: «Під час проведення відповідної закупівлі, свої цінові пропозиції на розгляд МО надали більше 14 компаній та запропонували ціни від 151 грн. до 162 грн. за одиницю послуги. Ціна одиниці послуги за кожним з восьми договорів МО, в тому числі з ТОВ «Актив компані» у 2023 році, складає зараз 145,8 грн. Сама послуга включає вартість одного комплекту продуктів за Каталогом з переліком продуктів більше 400 найменувань (що забезпечує повноцінним харчуванням одного військовослужбовця на добу) та доставку по всій території України, зокрема, і в зону бойових дій. Відповідно до порядку застосування Каталогу продуктів харчування, МО замовляє комплекти продуктів харчування за Каталогом продуктів – це увесь перелік харчових продуктів, що входить до Каталогу продуктів, та закуповується як одне ціле. Крім того, у вартість Послуги також входить освіження (оновлення) фактично поставлених продуктів харчування, у яких спливає термін зберігання, шляхом їх заміни на аналогічні харчові продукти свіжого виробництва».
У компанії наголошують, що саме з викладених причин порівняння цін на окрему одиницю товару у будь-якому супермаркеті із вартістю у контракті є «неправильним та маніпулятивним». У пресслужбі додали, що ціна на послуги із забезпечення продуктами харчування фіксується на весь рік і не може бути збільшена у разі сезонного подорожчання тих чи інших продуктів. А також підкреслили, що «з дати укладення договору ТОВ «Актив компані» не реалізувало жодне яйце за ціною 17 грн. Укладенню договору з Міноборони передувало проведення судового товарознавчого дослідження у ННЦ «ІСЕ ім. Засл. проф. М.С. Бокаріуса», згідно з яким ринкова ціна одного яйця становить 9 грн за шт».
«Хочемо наголосити, що з початку повномасштабного військового вторгнення на територію України з боку країни-агресора, Кабінет Міністрів України прийняв ряд нормативно-правових актів, якими, перш за все, з міркувань безпеки, було затверджено окремий порядок оборонних закупівель на час воєнного стану. – Йдеться у коментарі. – Оприлюднення ж зараз чинних контрактів компанії ставить під загрозу подальшу безпечну роботу наших виробничих потужностей та життя і здоров'я наших співробітників. А це - більше 180 осіб.
ТОВ «Актив компані» звертається до Міноборони України, а також до депутатів Комітету ВРУ з питань національної безпеки, оборони і розвідки із закликом про розслідування витоку інформації з обмеженим доступом та про вжиття заходів убезпечення роботи підприємства, яке гарантує сьогодні якісні послуги з організації харчування тисячам українських військовослужбовців по всій країні».
Разом з тим ТОВ «Актив компані» запросила депутатів профільного оборонного комітету ВР відвідати потужності підприємства, пересвідчитись у їх наявності та високій якості виробництва.
Також у компанії висловили сподівання, що «штучно спровокований скандал у ЗМІ на основі маніпуляцій з даними та, як наслідок, звинувачення у, нібито, наявності корупційної складової в роботі нашої компанії за контрактами з МО не є спланованою провокацією, направленою на підрив обороноздатності країни. У зворотньому ж випадку, компанія звертатиметься до Служби безпеки України із вимогою про всебічне розслідування цього інциденту», - йдеться у коментарі.
Як повідомляв Укрінформ, раніше видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні у два-три рази. Зокрема, як приклад, у матеріалі наводилися такі цифри: «Міноборони законтрактувало яйця по 17 грн за штуку, тоді як роздрібна ціна в магазині Києва зараз близько 7 грн за штуку».
Міноборони у своєму коментарі наголосило, що відомості про зміст закупівель послуг харчування для військовослужбовців, які набули поширення у ЗМІ, мають ознаки навмисних маніпуляцій та вводять в оману.
Міністр оборони Олексій Резніков звернувся до голови Комітету Верховної Ради України з питань національної безпеки, оборони та розвідки Олександра Завітневича з проханням невідкладно провести засідання Комітету та заслухати вичерпну інформацію щодо порядку, обставин та результатів закупівлі послуги харчування військовослужбовців на 2023 рік за участі представників НАБУ та ДБР.
Також у Міноборони заявили, що готують матеріали до Служби безпеки України з метою проведення розслідування щодо поширення завідомо неправдивих відомостей, які завдають шкоду інтересам оборони в особливий період.