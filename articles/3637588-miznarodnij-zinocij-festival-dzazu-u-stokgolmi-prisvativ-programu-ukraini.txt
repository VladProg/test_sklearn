Програма п'ятого міжнародного жіночого фестивалю джазу у Стокгольмі присвячена Україні. Водночас у межах заходу відбудеться аукціон на підтримку українських біженців у Швеції.

Про це повідомляє пресслужба Міністерства культури та інформаційної політики в Телеграмі, передає Укрінформ.
"П’ятий міжнародний жіночий фестиваль джазу у Стокгольмі вперше присвячує програму єдиній країні – Україні. Зокрема, під час фестивалю відбудеться аукціон на підтримку українських біженців у Швеції", - йдеться в повідомленні.
Також у МКІП зазначають, що у співпраці з Українським інститутом та Посольством України у Швеції організатори обрали три жіночі українські гурти, що виступатимуть вперше у Стокгольмі. Ідеться про квартет LELÉKA, дует Роксани Смірнової та Міши Калініна, а також GANNA Ensemble.
Повідомлялося, що ЮНЕСКО надалі надаватиме всю необхідну допомогу Україні задля збереження й захисту культурної спадщини.