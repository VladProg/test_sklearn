Близько 86% ІТ-компаній в Україні співпрацюють або готові до найму людей, які мають мінімальний досвід або перейшли працювати в цю сферу з інших професій.

Про це свідчать результати опитування серед працедавців на українському ІТ-ринку, поведеного рекрутинговою платформою BazaIT спільно з проєктом IT Generation, передає Укрінформ.


Понад 86% респондентів уже наймають джунів та світчерів або готові до таких колаборацій. На рішення наймати людей без відповідних навиків або їх мінімальним рівнем найбільше впливає наявність попереднього позитивного досвіду в команді (69,6%) та готовність «старших» працівників допомагати «молодшим» (63,8%). Також важливим фактором для працедавців є наявність проєктів відповідного рівня для нових членів команди (52,2%).



Найважливішим фактором про найм джуніора та світчера є мотивація людини. Варіант «у людини світяться очі» набрав 92,8%. Не менш важливим є адекватність – 75,4%, чесність та вміння працювати в команді – 59,4%, адаптивність – 56,5%, енергійність – 55,1%, відкритість і талант – 53,6%, а також знання англійської мови – 46,4%.





Основною причиною, чому роботодавці не хочуть брати на роботу джунів та світчерів, – відсутність релевантного досвіду – 63,6%. Відштовхує працедавців і відсутність проєктів для таких категорій (54,5%) та довший період адаптації до відповідних процесів, ніж зазвичай (54,5%). Серед інших причин: відсутність менторів та можливостей розвивати спеціалістів самостійно, неготовність ризикувати та «набивати шишки», наявність негативного досвіду.





У дослідженні взяли участь 80 компаній, такі як Luxoft, SocialTech, MacPaw, Ciklum, Competera та ін. Серед опитаних 53,8% продуктові; 23,1% outsource; 7% out-staff; 3,7% IT department; 3.7% консалтингові агенції; 10% решта. Більшість респондентів (38,7%) мають від 11 до 50 працівників.





Як повідомляв Укрінформ, віцепрем'єр-міністр – міністр цифрової трансформації Михайло Федоров вважає, що для забезпечення потреб українського ІТ-ринку на найближчі пів року або рік потрібно близько 15 тисяч відповідних фахівців.
До 2024 року українське ІТ ком’юніті прогнозовано розшириться до 450 тис. спеціалістів. Причиною тому є активний розвиток сектору, його відносна надійність, порівняно з іншими напрямами в умовах війни.