Призупинення Міжнародною групою з протидії відмиванню брудних грошей (FATF) членства росії радикально ослабить економіку та фінансову систему рф.

Про це Прем'єр-міністр Денис Шмигаль написав у Телеграмі, передає Укрінформ.
"FATF безстроково призупинила членство росії. Ми на цьому наполягали з перших днів повномасштабної війни. Рішення FATF матиме далекосяжні негативні наслідки для держави-агресора. Це радикально ослабить російську економіку та фінансову систему. Ізоляція рф від цивілізованого світу посилюється, можливості фінансувати війну звужуються", - наголосив Шмигаль.
За його словами, наступним кроком має бути включення рф до санкційного списку FATF.
Як повідомляв Укрінформ, Міжнародна група з протидії відмиванню брудних грошей (FATF) призупинила членство росії, заявивши, що дії рф суперечать основним принципам FATF, спрямованих на сприяння безпеці та цілісності світової фінансової системи, а також є грубим порушенням зобов’язань щодо міжнародної співпраці та взаємної поваги.
FATF – це міжурядова організація, яка встановлює світові стандарти у сфері протидії відмиванню злочинних доходів та фінансуванню тероризму, оцінює відповідність цим стандартам національних систем боротьби з відмиванням брудних доходів.