Північноатлантична Рада в день першої річниці від початку російської агресії оприлюднила заяву, в якій підтвердила солідарність із Україною та готовність підтримувати її боротьбу за демократію, свободу та незалежність, проти російської агресивної війни.

Як повідомляє Укрінформ, повний текст відповідного документа оприлюднений на сайті НАТО.
«Ми відзначаємо рік з початку російської жорстокої агресивної війни росії проти України, що є найбільшою загрозою для Євроатлантичної безпеки протягом десятиліть. Ми, як союзники, підтверджуємо нашу солідарність з владою та з народом України у героїчному захисті їх нації, їх землі, та наших спільних цінностей. Ми віддаємо шану життям, що були втрачені, та шкодуємо з приводу трагічних людських страждань та руйнації, включаючи руйнацію житлових районів в Україні, цивільної та енергетичної інфраструктури, що були спричинені російською злочинною війною», - йдеться у документі.
Як йдеться у заяві, союзники будуть надалі нарощувати політичну та практичну підтримку України у її самозахисті від російського вторгнення, і будуть продовжувати таку допомогу так довго, як це буде необхідно, щоб допомогти Україні перемогти. НАТО продовжуватиме тісну координацію з усіма відповідними сторонами, включаючи міжнародні організації, зокрема, ЄС, а також з країнами, що є близькими за переконаннями.
«Ми залишаємося рішучими у підтримці довгострокових зусиль України із захисту власного вільного та демократичного майбутнього. Ми підтверджуємо непохитну підтримку незалежності, суверенітету та територіальної цілісності України в межах її міжнародно визнаних кордонів. Ми повністю підтримуємо невід’ємне право України на самозахист та на обрання власного шляху в організації своєї безпеки», - наголосили члени Північноатлантичної Ради.
Вони підкреслили, що росія несе повну відповідальність за цю війну, за грубе порушення міжнародного права та Хартії ООН. Дії росії порушують принципи та зобов’язання в рамках ОБСЄ та глибоко підривають міжнародну безпеку й стабільність, міжнародний порядок, що оснований на правилах.
«В той час, як ми закликали росію конструктивно долучитися до змістовних переговорів з Україною, росія не продемонструвала жодної справжньої відкритості до справедливого та тривалого миру. Ми залишаємося рішучими у продовженні скоординованого міжнародного тиску на росію. Ми також засуджуємо всіх тих, включаючи білорусь, хто активно підтримують російську війну», - йдеться у документі.
Союзники наголосили, що не може бути жодної безкарності для воєнних злочинів та інших звірств, що були скоєні росією в Україні. Всі, хто винні, мають бути притягнуті до відповідальності за порушення прав людини та міжнародного гуманітарного права, зокрема, за атаки та утиски проти мирного населення України, включаючи депортацію дітей та пов’язане із конфліктом сексуальне насильство.
«росія має негайно зупинити цю війну та вивести всі свої військові сили з України відповідно до Резолюції Генеральної Асамблеї ООН, що була ухвалена 23 лютого 2023 року, та інших відповідних резолюції Генеральної Асамблеї ООН», - підкреслюється у спільній заяві країн-союзниць.
Члени Північноатлантичної Ради окремо наголосили: російська війна є загрозою для глобальної безпеки. Енергетичний шантаж з боку росії, її впливи на глобальне постачання продовольства, її шкідливі гібридні вчинки, її кампанія дезінформації, що поширювалася усім світом, її безвідповідальна ядерна риторика чітко демонструють неповагу росії до міжнародних норм та до добробуту мільйонів людей по усьому світу.
«Ми будемо продовжувати прагнути миру, безпеки та стабільності в усьому Євроатлантичному просторі. НАТО є оборонним Альянсом. Ми суттєво зміцнюємо наші позиції в стримуванні й в обороні, і ми готові захистити кожен дюйм території Альянсу, на всі 360 градусів, проти всіх загроз та викликів. Наші зобов’язання за Вашингтонським договором, включаючи Статтю 5, є сталево міцними. НАТО є сильним та об’єднаним більш ніж будь-коли», - йдеться у документі.
Союзники привітали рішення Фінляндії й Швеції стати членами НАТО та підтвердили чинність політики «відкритих дверей» Альянсу. Зокрема, зазначили, що НАТО продовжуватиме зміцнювати партнерство з Україною.
«Зусилля росії зламати рішучість хороброго народу України зазнають провалу. Протягом цілого року українці відважно воюють за свободу й незалежність. Ми стоїмо поряд із ними», - наголосили члени Північноатлантичної Ради.
Як вже повідомлялося, від початку російської агресії проти України НАТО та країни-союзниці надають суттєву політичну та практичну військову допомогу для України, включаючи постачання сучасної зброї, боєприпасів, організації тренування для Українських військовослужбовців. Під егідою США була організована Контактна група з оборони України в форматі «Рамштайн», яка об’єднала вже 54 країни світу, включаючи всіх союзників по НАТО, навколо постачання Україні військового обладнання, що необхідним для її самооборони, відповідно до Хартії ООН.
23-го лютого надзвичайна спеціальна сесія Генеральної Асамблеї ООН ухвалила резолюцію «Принципи Статуту ООН, що лежать в основі всеосяжного, справедливого і тривалого миру в Україні». «За» проголосували – 141 держава, «проти» – 7, утрималися – 32.