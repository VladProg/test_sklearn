Президент Володимир Зеленський представив колективу Міністерства внутрішніх справ нового міністра - Ігоря Клименка.

Про це глава держави повідомив у Телеграмі, передає Укрінформ.
«Міністром внутрішніх справ України призначено Ігоря Клименка. Він знає, як і що треба робити, щоб Нацполіція, Нацгвардія, ДСНС, Державна прикордонна служба, Міграційна служба та весь колектив МВС продовжили ефективно працювати й виборювати для нашої держави перемогу», - зазначив Зеленський.

Відео: ОП
Водночас Президент підкреслив, що серед головних завдань Клименка на посаді очільника МВС – довіра й повага.
«Щоб наші діти довіряли українським поліцейським і самі хотіли ставати поліцейськими, нацгвардійцями, рятувальниками, прикордонниками. Щоб наші громадяни поважали Міністерство внутрішніх справ. І щоб «Гвардія наступу», яка нині формується, стала міцним елементом наших сил оборони та безпеки», - наголосив глава держави.
Як повідомлялося, Верховна Рада 7 лютого призначила Ігоря Клименка міністром внутрішніх справ України.
Попередній міністр МВС Денис Монастирський загинув 18 січня у Броварах в катастрофі гелікоптера ДСНС, на борту якого перебували ще дев'ять осіб, у т.ч. його перший заступник Євгеній Єнін та державний секретар МВС Юрій Лубкович.
Фото: ОП