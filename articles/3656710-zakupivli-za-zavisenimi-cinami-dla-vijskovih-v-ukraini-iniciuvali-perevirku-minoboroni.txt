Інформація про можливу закупівлю продуктів і надання послуг із харчування для військових за завищеними цінами буде перевірена, у разі встановлення такого факту винні відповідатимуть.

Про це заявив радник керівника Офісу Президента Михайло Подоляк в ефірі телемарафону, передає кореспондент Укрінформу.
"Ми сьогодні спілкуємося на різних рівнях ... на цю тему. Сьогодні пройдемо певні етапи до аудиту, аудит і будемо розуміти, чи там точно є завищення (цін - ред.). Якщо воно є, то відповідальні особи мають понести дуже суворе покарання. Я думаю, що так і буде, бо не можна допустити, коли під час війни люди відверто знущаються з суспільства", - сказав Подоляк.
Він зазначив, що під час війни є не лише герої, а й мародери, яким "байдуже, що люди вмирають, байдуже, що багато крові, їм байдуже, що ми втрачаємо свій найкращий генофонд; вони хочуть бути мільярдерами".
Водночас, за його словами, все має відбуватися за процедурою. "Сьогодні ми маємо пройти певні іспити. Один з них – що ми маємо все ж таки провести аудити, в тому числі по цих публікаціях щодо завищених утричі чи у чотири рази цін, ніж роздрібні ціни... Ми маємо провести аудит. Якщо це відповідає дійсності - знайти людей, які підписували на 13 млрд контракти, чітко встановити це і провести розслідування. І потім з цими людьми конкретно розібратися", - зауважив радник глави ОП.
Раніше видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні в два-три рази.
Наразі офіційна позиція Міністерства оборони не оприлюднена.