Футбольний тренер і експерт Сергій Нагорняк оцінив перехід Іллі Забарного до «Борнмута» і спрогнозував майбутнє футболіста в новій команді.

Нагорняк розповів про це ексклюзивно для Укрінформу.
«Я оцінюю цей позитив дуже позитивно. Від нього виграють всі. Хлопчина почав грати в основі «Динамо» в 17 років. Хоч Забарному лише 20 років, у нього вистачає досвіду ігор за «Динамо» у єврокубках, у збірній. Він вже сформований захисник. Так, можливо, «Борнмут» в нижній частині таблиці, але шанси є завжди. Я знаю його давно, ще за часів юнацьких збірних. Не кожного дня захисника продають за 20+ мільйонів у найкращу лігу світу. Я впевнений, що він там зачепиться. Його антропометрія(габарити - ред.) допоможе йому адаптуватися в Англійській прем'єр-лізі. Окрім того, я переконаний, що він попрацює над собою в тренажерному залі. У нього точно все буде добре. Я не виключаю варіант, за якого Забарного одразу залучать до ігор. Хлопець має міцну психологію і зможе одразу адаптуватися до рівня гри», - сказав Нагорняк.
Він також зауважив, що «Динамо» зможе компенсувати втрату Забарного завдяки своїй академії.
«У випадку з Циганковим у «Динамо» не було вибору. Президент вчинив правильно: продав за гроші й отримав відсоток від перепродажу. Цей перехід також позитивно вплинув на імідж команди. Школа «Динамо» продовжує працювати і нові футболісти з'являтимуться. Окрім того, є Попов і Сирота, які, хоч і старші за Іллю, але мають хороший потенціал», - пояснив футбольний експерт.
Як повідомлялося, захисник Ілля Забарний перейшов з «Динамо» в «Борнмут» за 22 мільйони євро + бонуси. З футболістом уклали контракт на 5 років.
Про перехід Забарного до команди Англійської прем'єр-ліги читайте тут.
Фото: Павло Кубанов