Україна звернеться до своїх іноземних партнерів з проханням допомогти у фінансуванні супутникових інтернет-систем Starlink, якщо компанія SpaceX почне вимагати оплату.

Про це повідомив у інтерв’ю Reuters міністр оборони України Олексій Резніков, передає Укрінформ.
«Ми будемо намагатися знайти кошти. Ми маємо партнерів у різних країнах. Ми проситимемо їх допомогти нам, допомогти нам також фінансово», - наводить видання слова українського міністра.
ЗСУ покладаються на тисячі пристроїв Starlink, розгорнутих на передовій, де нормальний стільниковий сигнал або відсутній, або його легко перехопити, зазначається в публікації.
Власник SpaceX Ілон Маск раніше публічно поскаржився на фінансові витрати, які SpaceX виділяє на забезпечення роботи супутникових терміналів Starlink в Україні. Однак пізніше він усе ж пообіцяв продовжувати надавати послуги «безкоштовно».
«Ми отримали від нього обіцянки, що він продовжить обслуговування наших Starlink в Україні», - підтвердив Резніков у інтерв’ю Reuters.
Він також зазначив, що SpaceX надає зв’язок з «деяких» супутників безкоштовно, а інші оплачує Україна. При цьому міністр не навів конкретних цифр.
Міністр оборони України також сказав, що суперечка навколо Starlink була «викликом, однак не такою й великою проблемою».
Як повідомляв Укрінформ, наприкінці жовтня сталося відключення близько 1300 терміналів Starlink, які Україна придбала у британської компанії в березні та використовувала для військових операцій.