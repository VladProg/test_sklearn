Конкурсна комісія з добору членів Вищої кваліфікаційної комісії суддів завершила співбесіди з кандидатами на посади і найближчим часом сформує фінальний перелік претендентів до ВККС на розгляд Вищої ради правосуддя.

Як передає Укрінформ, про це повідомляється на сторінці комісії у Фейсбуці.
“21 лютого 2023 року завершився другий етап конкурсу на посаду члена Вищої кваліфікаційної комісії суддів України. Протягом січня і лютого в ньому взяли участь 67% чоловіків (41 особа) та 33% жінок (20 осіб). Серед них - 38% (23 особи) є суддями, 28% (17 осіб) є науковцями, 16% (10 осіб) – адвокати, 5 % (3 осіб) – представники правоохоронних органів та 13% (8 осіб) мають інші спеціальності”, - йдеться в повідомленні.
Ознайомитися з переліком кандидатів, які в січні та лютому пройшли співбесіди на посаду члена ВККС, можна на сайті Вищої ради правосуддя.
Запис трансляцій доступний на офіційному каналі Конкурсної комісії в YouTube та на сайті Вищої ради правосуддя.

“За результатами дослідження більше 14 тисяч документів та близько 300 довідок від громадських організацій, а також відповідей кандидатів на запитання під час співбесід, Конкурсна комісія найближчим часом сформує фінальний перелік кандидатів на розгляд Вищій раді правосуддя із розрахунку не менше двох кандидатів на кожну із 16 вакансій, з яких вона призначить членів ВККС”, - ідеться в повідомленні.
У Конкурсній комісії уточнюють, що на другому етапі були заплановані співбесіди з 64 кандидатами, з яких троє написали заяви про припинення участі у конкурсі. Таким чином, у січні Комісія провела співбесіди з 32 кандидатами, а в лютому - із 29.

«Ми вдячні кожному кандидату, який інвестував свій час та сили у співбесіду. Ми вдячні громадським організаціям, які доклали багато зусиль для того, щоб проаналізувати і надати інформацію щодо кандидатів, ми вдячні Збройним Силам України, які дали можливість Україні попри війну проводити цей конкурс, і своїй команді. Перед нами попереду складне завдання – обрати найкращих з тих, хто взяв участь у другому етапі конкурсу. Ми зробимо це якомога швидше і з дотриманням мрії українців про справедливий суд», - зазначив голова Конкурсної комісії Іван Міщенко.
Як повідомлялося, ВККС не працює майже три роки. З метою поновлення її роботи створена Конкурсна комісія, яка добирає кандидатів на посади членів ВККС на засадах прозорого конкурсу за участю міжнародних експертів, що є частиною судової реформи, яку проводить Україна.
Комісія оголосила конкурс на зайняття посади члена Вищої кваліфікаційної комісії суддів України. До участі у конкурсі був допущений 301 правник - громадянин України, який має вищу юридичну освіту, стаж професійної діяльності у сфері права не менше ніж 15 років та володіє державною мовою.
За результатами першого етапу конкурсу до участі у другому етапі (співбесідах) були запрошені 64 кандидати.
Фото: Конкурсна комісія з добору членів ВККС, Фейсбук