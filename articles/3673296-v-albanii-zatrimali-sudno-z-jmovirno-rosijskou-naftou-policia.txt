Поліція Албанії затримала судно під прапором Лівії, яке перевозило 22,5 тисячі тонн нафти за підробленими документами.

Як передає Укрінформ із посиланням на Громадське, правоохоронці підозрюють, що нафта вивезена з країн, на яке поширюється ембарго, зокрема з росії.
За даними поліції, танкер вийшов з Азербайджану і, як вважається, був завантажений нафтою у грецькому порту Каламата з іншого судна.
Правоохоронці підозрюють, що ця партія нафти походить з країн, що перебувають під санкціями, і була завезена до Албанії контрабандою, оскільки не мала належної документації.
Поліція вилучила нафту та навігаційну документацію капітана, а також затримала екіпаж з 22 громадян для подальших процесуальних дій.
Нагадаємо: з 5 грудня 2022 року ЄС погодився застосувати нові санкції, пов’язані з обмеженням цін на російську сиру нафту та нафтопродукти. Цей рівень становить 60 доларів за барель. До цього рішення приєдналися країни «Великої сімки» (G7) та Австралія, а також Швейцарія.
Зрештою через західні санкції постачання сирої нафти з росії у грудні впали до найнижчого рівня за 2022 рік. Також упродовж останніх трьох місяців 2022-го скорочувалися обсяги нафти, яка прямує до Китаю, Індії та Туреччини. Постачання нафти до згаданих країн почало рятувати росію після того, як цей енергоресурс припинили купувати в Європі.