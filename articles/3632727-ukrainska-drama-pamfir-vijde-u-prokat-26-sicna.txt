Українська драма «Памфір» режисера Дмитра Сухолиткого-Собчука вийде в прокат вже 26 січня.

Як передає Укрінформ, про це повідомляє пресслужба Держкіно.
«Стрічка показує головного героя в момент великого зламу, відлуння якого тягнеться в його минуле. Міжнародні ЗМІ говорять про фільм як про унікальний, хоробрий й візуально ефектний. Фільм, від якого по спині «пробігають мурашки» та який не схожий на все, що ми бачили в країні раніше. В Україні глядачі зможуть побачити «Памфіра» вже з 26 січня 2023 року», - йдеться у повідомленні.
Стрічка «Памфір» розповідає про чоловіка, який повертається із заробітків додому на Західну Україну напередодні традиційного карнавалу Маланки і відновлює зв’язок зі своїм неспокійним минулим. Головні ролі у фільмі зіграли Олександр Яцентюк, Соломія Кирилова, Станіслав Потяк, Мирослав Маковійчук, Олена Хохлаткіна, Іван Шаран.
Кінострічка створена за фінансування Державного агентства України з питань кіно, Українського культурного фонду, Польського інституту кіно та французького CNC. Також фільм підтримали найвідоміші європейські фонди Visions Sud Est, Göteborg Film Fund, Hubert Bals Fund та Чернівецька обласна державна адміністрація.
Промоція фільму здійснюється за підтримки Українського Інституту, German Films та Goteborg Film Fund.
Як повідомлялося, українські фільми "Памфір" і "Цензорка" номіновані на нагороду Європейської кіноакадемії UROPEAN DISCOVERY – Prix FIPRESCI.