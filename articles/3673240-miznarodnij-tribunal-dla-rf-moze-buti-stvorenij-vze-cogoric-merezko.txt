Міжнародний трибунал щодо рф може бути створений вже цього року, питання лише у тому, на якій основі.

Про це заявив народний депутат, голова парламентського Комітету з питань зовнішньої політики та міжпарламентського співробітництва Олександр Мережко, інформує пресслужба Верховної Ради України, передає Укрінформ.
Він сказав, що візит президента США Джо Байдена до Києва, насамперед, засвідчив, що Байден - сміливий і мужній політик, який не побоявся, зважаючи на певні перестороги, приїхати до столиці України на річницю початку повномасштабної агресії рф та висловити українському народу, Президенту Володимиру Зеленському та уряду свою підтримку та солідарність.
«Він також додав, що і міжнародний трибунал для росії вже цього року може бути створений», - ідеться у повідомленні.
Мережко вважає, що питання щодо цього полягає лише у тому, на якій правовій основі цей трибунал буде створений.
«Я думаю, що такою правовою підставою може бути прийняття відповідної резолюції Генеральної Асамблеї ООН. Я бачу, що вже багато держав готові підтримати створення такого трибуналу та ухвалення відповідної резолюції. Але ми не відкидаємо й інший варіант – укладення відповідної міжнародної угоди, договору про створення такого трибуналу, що буде нагадувати Нюрнберзький трибунал. Це питання часу», - сказав депутат.
Парламентарій висловив сподівання, що в найближчі місяці, чи навіть тижні, вдасться створити тимчасовий Офіс спецпрокурора, який почне розслідування злочину агресії, що був вчинений рф, і що ця концепція дедалі більше наповнюватиметься конкретикою.
Як повідомлялося, Президент України Володимир Зеленський обговорив із конгресменами США потреби України у зброї та створення спецтрибуналу для рф.