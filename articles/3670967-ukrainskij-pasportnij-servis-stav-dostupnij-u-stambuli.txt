Українці, які перебувають у Туреччині, можуть подати заявки на оформлення паспортних документів у Стамбулі.

Як передає Укрінформ, про це Міністерство з питань реінтеграції тимчасово окупованих територій повідомляє у Телеграмі.
«Відтепер українці, які перебувають у Туреччині, можуть подати заявки на оформлення паспортних документів у Стамбулі. В турецькому місті розпочали роботу перші два мобільні підрозділи державного підприємства «Документ», - ідеться в повідомленні.
Оформлення українських паспортів за кордоном стоїть на порядку денному Координаційного штабу з питань повернення в Україну громадян з ТОТ та третіх країн.
Мобільні офіси у Стамбулі розташовані за адресою: Лондонське шосе Е-5, Карайолу, паркінг за ТЦ «Аеропорт», (Londra Asfaltı E-5 Karayolu Üzeri, Airport AVM, 34158 Bakırköy/İstanbul). Графік роботи: з понеділка по суботу включно з 09:00 до 18:00.
Громадяни України можуть отримати такі послуги:

оформлення ID-картки чи закордонного паспорта (в тому числі замість втраченого або викраденого);
обмін ID-картки чи закордонного паспорта (у зв’язку із закінченням строку дії, зміною інформації, непридатністю до використання);
обмін паспорта зразка 1994 року на ID-картку (за бажанням чи у разі непридатності);
одночасне оформлення закордонного паспорта й ID-картки.

«Подати заявки на оформлення паспортних документів можна як за попереднім записом, так і у порядку живої черги. Оплата здійснюється безпосередньо на місці – за допомогою сервісу онлайн-оплати послуг. Для цього достатньо мати при собі лише смартфон і реквізити банківської картки», - зазначено у повідомленні.
У Мінреінтеграції повідомляють, шо наразі також ведеться робота над відкриттям таких мобільних підрозділів у країнах Європи, де перебуває значна кількість українців. Зокрема, йдеться про Братиславу, Прагу, Берлін, Мадрид, а також Рим.
Крім того, відокремлені підрозділи ДП «Документ» вже працюють у чотирьох польських містах: Варшаві, Гданську, Кракові та Вроцлаві.
Як повідомляв Укрінформ, у жовтні 2022 року Кабінет Міністрів створив Координаційний штаб щодо повернення в Україну громадян з тимчасово окупованих територій через треті країни.