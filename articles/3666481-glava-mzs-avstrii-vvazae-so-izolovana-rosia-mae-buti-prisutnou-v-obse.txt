Глава МЗС Австрії Александер Шалленберг вважає, що з росією потрібно підтримувати діалог, зокрема в ОБСЄ, і що треба відрізняти володимира путіна та його систему і росію з її культурою, історією та людьми.


Як передає власний кореспондент Укрінформу, про це глава австрійського зовнішньополітичного відомства заявив в інтерв’ю у програмі ZIB-2 суспільного телерадіомовника ORF.
Коментуючи питання про те, що у роковини повномасштабного вторгнення рф в Україну до Відня для участі в ПА ОБСЄ прибуде делегація рф з 15 осіб, більшість з яких знаходиться під санкціями, Шалленберг ще раз запевнив, що Австрія була зобов’язана видати їм візи. "Я мушу зробити можливим приїзд до Австрії для всіх делегатів усіх держав-учасниць", - прокоментував він положення укладеної між Австрією та ОБСЄ угоди.
Водночас дату зимової сесії ПА ОБСЄ 23-24 лютого – "саме в річницю жорсткого агресивного нападу росії на Україну" – австрійський міністр назвав "дуже невдалою". При цьому він заявив, що ОБСЄ, яка створювалася у розпал "холодної війни", залишається важливою платформою і зараз, адже під час її засідань "росіяни змушені чути, що вони повністю ізольовані".
Коментуючи те, що один член делегації рф в ПА ОБСЄ петро толстой закликав "загнати Україну у 18 століття", а інший член леонід слуцький закликав до страти полонених бійців "Азовсталі", Шалленберг сказав, що схожі заяви часто лунають з російського боку, зокрема і від колишнього президента дмитра медведєва. "Але труднощі полягають в тому, що нам треба залишатися в діалозі. Ми сподіваємося все ж, що колись знову настане час дипломатії", - додав він.
На цьому тлі глава МЗС Австрії також заявив, що не вважає правильним виганяти росію з ОБСЄ. "Але яка альтернатива розпуску ОБСЄ і вигнанню росії з ОБСЄ? Не думаю, що це буде правильним шляхом зараз", - прокоментував він питання про те, чи є якийсь сенс вести діалог з росією в нинішніх умовах.
За його словами, важливо постійно говорити росії на різних форумах, у тому числі в ООН, про те, що вона "повністю ізольована" через її дії щодо України. Також глава австрійського МЗС заявив, що у відносинах з путіним "повернення до статус кво" неможливе. При цьому він вважає, що потрібно "робити розрізнення між путіним та його системою і росією, її культурою, історією та людьми".
Як повідомляв Укрінформ, раніше в МЗС Австрії заявили, що відповідно до укладеної з ОБСЄ угоди мають юридичні зобов’язання щодо видачі віз усім делегатам, зокрема й делегації російської федерації, для участь у зимовій сесії ПА ОБСЄ 23-24 лютого у Відні.
У літньому та осінньому засіданнях ПА ОБСЄ, які проходили у Великій Британії та Польщі відповідно, делегації рф та білорусі не брали участі, оскільки їм не видали візи приймаючі країни.
24 лютого, у річницю повномасштабного російського вторгнення в Україну, у також Відні відбудеться традиційний Бал академіків, який організовує ультраправа проросійська Партія свободи і який проходитиме у тому ж конгрес-центрі "Гофбург", де і сесія ПА ОБСЄ. Очільник української місії в ОБСЄ Євгеній Цимбалюк висловив побоювання щодо "величезного пропагандистського шоу" з боку росії, якщо російські політики "танцюватимуть у Гофбурзі в річницю вторгнення в Україну".