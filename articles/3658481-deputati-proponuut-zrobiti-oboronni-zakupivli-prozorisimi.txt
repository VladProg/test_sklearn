У Верховній Раді зареєстровано законопроєкт, який з метою запобігання корупції пропонує зробити оборонні закупівлі більш відкритими та прозорими.

Як передає Укрінформ, відповідний проєкт закону №8381 зареєстрований на сайті Верховної Ради 24 січня.
Згідно із пояснювальною запискою до документа, пропонується зобов’язати державного замовника оборонної закупівлі за її результатами оприлюднювати в електронній системі закупівель звіт про договір про оборонну закупівлю у разі, якщо ця закупівля була здійснена без використання електронної системи закупівель. При цьому вартість предмета закупівлі для товарів і послуг оборонного призначення, інших товарів і послуг для гарантованого забезпечення потреб безпеки і оборони дорівнює або перевищує 200 тис. грн; для робіт оборонного призначення та робіт для гарантованого забезпечення потреб безпеки і оборони - 1,5 млн грн.
Крім того, у звіті мають бути зазначені відомості про найменування державного замовника (службу державного замовника), назву предмета закупівлі (із зазначенням одиниці виміру товарів), ціну за одиницю товару, ціну робіт, послуг.
Проєктом передбачено також комплексну публікацію відомостей щодо складових вартості харчових продуктів (товарів) та інших видів послуг, що входять до узагальненої вартості послуг харчування.
Наголошується, що оприлюдненню підлягають зазначені дані, крім відомостей про закупівлі товарів, робіт і послуг оборонного призначення, що становлять державну таємницю. Не оприлюднювати в законопроєкті пропонується й інший обсяг «чутливої інформації», як-то місцезнаходження, ідентифікаційні дані державного замовника у сфері оборони (служби державного замовника) та постачальника товарів, виконавця робіт чи надавача послуг; кількість, місце та строки поставки товарів (виконання договору); загальну ціну договору закупівлі товарів.
Як повідомлялося, 24 січня Кабмін звільнив В’ячеслава Шаповалова з посади заступника міністра оборони України. Раніше міністр оборони Олексій Резніков підтримав прохання В’ячеслава Шаповалова про звільнення з посади заступника міністра оборони після скандалу із закупівлею харчування для Збройних сил України та звернувся з відповідним поданням до Кабінету Міністрів. До цього видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні у два-три рази. Також повідомлялося про те, що голова Національного агентства запобігання корупції Олександр Новіков 23 січня виніс припис міністру оборони Олексію Резнікову про проведення службового розслідування щодо керівника департаменту держзакупівель.