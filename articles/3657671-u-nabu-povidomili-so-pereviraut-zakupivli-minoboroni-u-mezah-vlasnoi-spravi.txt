Детективи Національного антикорупційного бюро перевіряють закупівлі Міноборони у межах власної кримінальної справи.

Про це інформує пресслужба відомства, передає Укрінформ.
“Повідомляємо, що викладена інформація відома НАБУ і CАП, вона досліджується в межах кримінального провадження, розпочатого за власними напрацюваннями, до оприлюднення в медіа”, - йдеться у повідомленні.


У бюро уточнили, що з-поміж іншого слідство перевіряє закупівлі на понад 13 млрд грн.


Попередня правова кваліфікація – ч. 5 ст. 191 (привласнення, розтрата майна або заволодіння ним шляхом зловживання службовим становищем) ККУ. Розслідування триває. Інші деталі становлять таємницю слідства, зазначили у НАБУ.
Як повідомляв Укрінформ, видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні у два-три рази. Зокрема, в матеріалі наводилися дані, що Міноборони законтрактувало яйця по 17 грн за штуку, тоді як роздрібна ціна в магазині Києва зараз близько 7 грн за штуку.
Міноборони наголосило, що відомості про зміст закупівель послуг харчування для військовослужбовців, які набули поширення у ЗМІ, мають ознаки навмисних маніпуляцій та вводять в оману.
Також у Міноборони заявили, що готують матеріали до Служби безпеки України з метою проведення розслідування щодо поширення завідомо неправдивих відомостей, які завдають шкоду інтересам оборони в особливий період.
Резніков повідомив, що 23 січня особисто на засіданні Комітету Верховної Ради з питань національної безпеки, оборони та розвідки надасть детальні коментарі з питань забезпечення армії харчуванням.