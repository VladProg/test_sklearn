Кабінет міністрів України утворив урядову комісію з розслідування причин авіакатастрофи гелікоптера EC 225 LP, що сталася 18 січня у Броварах Київської області.

Про це у Телеграмі поінформував представник Кабінету Міністрів у Верховній Раді Тарас Мельничук, передає Укрінформ.
«Утворено урядову комісію з розслідування причин авіакатастрофи вертольота EC 225 LP, що сталася 18.01.2023 у м. Броварах Київської області, та затверджено персональний склад цієї комісії», - написав він.
Кабмін доручив цій урядовій комісії подати КМУ до 18 лютого 2023 року звіт про результати розслідування причин авіакатастрофи та вжиті заходи.
«Рекомендовано Національному бюро з розслідування авіаційних подій та інцидентів з цивільними повітряними суднами провести в установленому порядку технічне розслідування відповідної авіакатастрофи», - заявив Мельничук.
Як повідомлялося, вранці 18 січня у Броварах поруч із дитсадком та житловим будинком упав гелікоптер ДСНС, на борту якого перебували 9 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
За останніми даними ДСНС, на місці падіння вертольота виявлено 14 загиблих осіб, серед них 1 дитина та 9 осіб, які перебували на борту.
Прем’єр-міністр України Денис Шмигаль доручив створити спеціальну групу для розслідування всіх обставин трагедії.
Уряд призначив Ігоря Клименка заступником міністра внутрішніх справ — головою Національної поліції України, і поклав на нього виконання обов’язків міністра внутрішніх справ.
Кабінет Міністрів тимчасово поклав обов'язки державного секретаря Міністерства внутрішніх справ на Інну Ящук.