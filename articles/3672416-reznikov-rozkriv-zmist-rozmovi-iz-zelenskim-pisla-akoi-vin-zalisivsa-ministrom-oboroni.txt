Міністр оборони Олексій Резніков заявив, що з ним не обговорювали перехід з Міноборони, і він не знає, чому голова парламентської фракції «Слуга народу» Давид Арахамія оголосив про можливу рокіровку без узгодження.

Про це він сказав в інтервʼю «Бабелю», передає Укрінформ.
«Зі мною жодної розмови про Міністерство стратегічних галузей промисловості не було, це не моя історія. А займатися тим, чим я не вмію, – не хочу і не буду», – зазначив він.
Резніков долдав, що не знає, чому Арахамія оголосив перед депутатами про рокіровку глави Міноборони, якщо це ще не було узгоджено.
«Мені важко коментувати, у мене з Давидом немає недружніх стосунків, ми з ним теж з Aspen. Давайте я не буду коментувати», – додав він.
Міністр також уточнив, що мав розмову з Президентом Володимиром Зеленським.
«У нас була розмова з Президентом про те, що ми продовжуємо співпрацю зі мною як з міністром оборони. Але я маю зробити висновки з цієї ситуації, тобто це мають бути кадрові рішення, тому що без оновлення команди буде важко працювати. За рекомендацією Президента я оновлюю команду на рівні заступників міністра. А потім це піде по департаментах і так далі», — пояснив глава Міноборони і додав, що термін його перебування на посаді не був предметом розмови.
Як повідомлялося, на тлі корупційних скандалів у Міноборони почали зʼявлятися чутки про можливе звільнення Резнікова. Голова парламентської фракції «Слуга народу» Давид Арахамія повідомив, що Міністерство оборони очолить керівник Головного управління розвідки МОУ Кирило Буданов, а чинний очільник відомства Олексій Резніков буде переведений на посаду міністра з питань стратегічних галузей промисловості.
Резніков очолює Міністерство оборони з 4 листопада 2021 року. До цього він із березня 2020 року був віцепрем'єр-міністром – міністром з реінтеграції тимчасово окупованих територій України. 3 листопада 2021 року парламент звільнив його з цієї посади за власним бажанням.
Фото: МОУ