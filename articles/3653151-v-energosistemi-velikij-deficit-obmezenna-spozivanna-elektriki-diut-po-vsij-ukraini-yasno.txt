В енергосистемі великий дефіцит генерації після російської атаки.

Як передає Укрінформ, про це генеральний директор YASNO Сергій Коваленко повідомив у Фейсбуці.
«Дефіцит генерації в енергосистемі після атаки величезний. Низка ТЕС не працює через серйозні пошкодження. Прогнозувати терміни відновлення поки що зарано. Як довго триватимуть ремонти - поки невідомо», - заявив Коваленко.
Він зазначив, що проблема настільки серйозна, що Укренерго значно обмежило обсяги споживання по всій Україні і в Києві зокрема.
«Оператори систем розподілу мають дотримуватися цих обмежень, щоб не погіршити стан системи. Тому можуть застосовувати екстрені відключення. Та критична інфраструктура має бути заживлена», - зазначив Коваленко.
Він зауважив, що руйнування є значними. «Всі енергетики працюють над відновленням, але нам потрібно бути готовими до того, що відключення можуть бути тривалими», - заявив Коваленко.
Як повідомляв Укрінформ, енергетична інфраструктура відновлюється після 12-го ракетного удару росії, тривають ремонтні роботи на всіх пошкоджених обстрілами об’єктах. Ліміти енергоспоживання знижені пропорційно для всіх областей.