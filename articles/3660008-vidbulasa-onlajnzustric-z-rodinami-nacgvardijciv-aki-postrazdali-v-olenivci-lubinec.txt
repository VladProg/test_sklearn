За участю представників Координаційного штабу, Нацгвардії, Уповноваженого Верховної Ради з прав людини і МКЧХ відбулася онлайн-зустріч з родинами захисників Національної гвардії України, які постраждали внаслідок теракту в Оленівці.

Про це у Телеграмі поінформував український омбудсмен Дмитро Лубінець, передає Укрінформ.

«Обговорили питання ідентифікації тіл та верифікації списків загиблих та постраждалих захисників під час теракту; пришвидшення роботи Державного науково-дослідного експертно-криміналістичного центру МВС України з порівняння зразків ДНК», - заявив він.
Зі свого боку представник МКЧХ повідомив, що росія досі не надала їм доступ до місця теракту та всіх поранених. А представник Координаційного штабу закцентував увагу на тому, що невідомою є точна цифра поранених унаслідок теракту. Він розповів і про гальмування обміну російською стороною, коли ми пропонуємо обміняти когось групою.
Як повідомлялося, у ніч проти 29 липня 2022 року на території колишньої виправної колонії № 210 смт Оленівка на тимчасово захопленій території Донецької області в будівлі, де утримували українських військовополонених, стався потужний вибух. За даними російської сторони, загинули близько 50 українських захисників, ще більше 70 зазнали важких поранень.