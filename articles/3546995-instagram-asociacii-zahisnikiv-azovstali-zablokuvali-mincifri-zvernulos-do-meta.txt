Міністерство цифрової трансформації України звернулось до компанії Meta, якій належать Instagram, у зв’язку із блокуванням у цій соцмережі акаунта Асоціації захисників «Азовсталі».

Про це у Телеграмі повідомив міністр цифрової трансформації України Михайло Федоров, передає Укрінформ.
"Сьогодні отримав звернення від Асоціації захисників Азовсталі про блокування акаунта в Instagram. Наша команда вже звернулася з листом до Meta із запитом розблокувати сторінку», - написав Федоров.
Крім того, зазначив міністр, у Meta направили листи щодо сторінки голови асоціації та 5 інших сторінок, пов’язаних з діяльністю «Азова». Зараз вони всі заблоковані.
«Сторінки українських захисників не мають блокуватися. Чекаємо на оперативну реакцію команди Meta. Сподіваємося, скоро компанії вдасться комплексно змінити підходи до модерації контенту та розв'язати проблему масових блокувань українських користувачів. Світ має знати правду про війну в Україні», - наголосив Федоров.
Як повідомлялося, Асоціація родин захисників Азовсталі закликає владу України та міжнародні організації, зокрема МКЧХ та ООН завадити фейковому трибуналу над бійцями полку «Азов».
Фото: GETTY IMAGES