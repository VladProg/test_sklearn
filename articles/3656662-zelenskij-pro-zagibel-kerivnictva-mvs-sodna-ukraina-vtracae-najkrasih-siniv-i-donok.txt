Президент Володимир Зеленський, який взяв участь у церемонії прощання із загиблими в авіакатастрофі керівництвом та співробітниками Міністерства внутрішніх справ, висловив співчуття їхнім близьким та зазначив, що Україна щодня втрачає найкращих синів і доньок.

Про це глава держави написав у Телеграмі, передає Укрінформ.
«Біль сповнює серце. Невимовний сум обгортає душу. Щодня Україна втрачає найкращих синів і доньок. Дякую за вашу важливу й гідну працю на благо України. Ви назавжди в наших серцях. Вічна пам’ять», - написав Президент.

Відео: Офіс президента
Раніше Голова Верховної Ради України Руслан Стефанчук також зазначив, що наша держава втратила чесних та достойних людей, які працювали заради своєї країни.

Своєю чергою, Прем'єр-міністр Денис Шмигаль написав у Телеграмі, що катастрофа у Броварах гелікоптера ДСНС із керівництвом МВС на борту, внаслідок якої загинуло 14 осіб, залишила шрам у душі кожного українця.

«Попрощалися сьогодні із загиблими внаслідок авіакатастрофи в Броварах. Ця трагедія залишила шрам на кожному українці. Хтось втратив матір, батька. А хтось втратив дитину. Неможливо описати словами, яке це горе. Серед жертв катастрофи також наші колеги», - зазначив Шмигаль.


За його словами, це велика втрата для урядової команди.


«Денис Монастирський щодня без упину працював на благо України. Як і його команда. Євгеній Єнін. Юрій Лубкович. Тетяна Шутяк. Микола Анацький, Михайло Павлушко, Андрій Маринченко. Патріоти, професіонали, до останнього віддані Батьківщині. Спочивайте з миром», - зазначив Прем'єр-міністр.
Як повідомляв Укрінформ, вранці 18 січня у Броварах поруч із дитсадком та житловим будинком упав гелікоптер ДСНС, на борту якого перебували 9 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
За останніми даними ДСНС, на місці падіння вертольота виявлено 14 загиблих осіб, серед них одна дитина та 10 осіб, які перебували на борту.
У суботу, 21 січня, із загиблими представниками МВС попрощалися в Українському домі.
Фото: Офіс Президента та Telegram/Денис Шмигаль