Міністерство юстиції України подало до Вищого антикорупційного суду позовну заяву про застосування санкцій до громадянина російської федерації Євгена Гінера.

Як передає Укрінформ, про це інформує пресслужба Мін’юсту у Фейсбуці.
“Мін'юст подав до Вищого антикорупційного суду позовну заяву про застосування санкції, передбаченої пунктом 1¹ частини першої статті 4 Закону України «Про санкції» до громадянина російської федерації Гінера Євгена Ленноровича, третя особа, яка не заявляє самостійних вимог – АТ «Перший інвестиційний банк». Санкція статті передбачає стягнення активів у дохід держави Україна”, - ідеться в повідомленні.
Також зазначається, що ухвалою ВАКС від 17 лютого 2023 року відкрито провадження у справі за позовом Мін'юсту про застосування вищезазначеної санкції й до Олексія Черняка, громадянина російської федерації (громадянства України не позбавлений), колишнього депутата державної думи рф.
Судове засідання відбудеться 27 лютого 2023 року о 15:30 у приміщенні Вищого антикорупційного суду.
Як повідомлялося, 16 лютого 2023 року ВАКС стягнув у дохід держави активи російського олігарха Олега Дерипаски.