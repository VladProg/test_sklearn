Є кілька країн, які засвідчили, що вони готові закликати Німеччину надати Україні танки «Леопард». Якби в Естонії вони були, то їх би вже доставили.

Про це за підсумками засідання глав дипломатій країн-членів ЄС в інтерв'ю "Радіо Свобода" повідомив очільник МЗС Естонії Урмас Рейнсалу, передає Укрінформ.
“Є кілька країн, які засвідчили, що вони готові це зробити (закликали Німеччину надати Україні танки «Леопард» - ред.). І я сподіваюся, що найближчим часом (це було моє сьогоднішнє повідомлення моєму німецькому колезі) Німеччина чітко заявить, що готова надати дозвіл тим країнам, які просять про це. І я також сподіваюся, що вони поглянуть і на свої запаси також”, - сказав Урмас Рейнсалу.
Міністр також зазначив, якби Естонія мала танки, то їх вже передали б.
“Наші нещодавні рішення полягали в тому, що зараз ми підвищили нашу військову допомогу Україні більш ніж на 1% нашого ВВП. І це мій заклик до інших країн: поставмо ціль у 1% ВВП, і це матиме значення. У нашому арсеналі – нуль танків. Тож ми даємо гаубиці, боєприпаси, протитанкову зброю тощо. Але якби у нас були танки, ми вже їх би доставили”, - сказав він.
Рейнсалу також зазначив, що вважає польську заяву як свідчення готовності піти на створення меншої коаліції та як “акт дружнього тиску”.
Як повідомляв Укрінформ, у Варшаві заявили про те, що звернуться до Берліна про згоду на передачу польських танків Leopard 2 Україні. У випадку відсутності такої згоди, Варшава у будь-якому разі має намір передати Києву танки у межах “меншої коаліції” країн Заходу.