Європейська комісія перерахує перші 3 млрд євро з макрофінансової допомоги для України вже 17 січня.

Про це заявила президент Єврокомісії Урсула фон дер Ляєн, передає кореспондент Укрінформу.
«Надання Україні допомоги у покритті фінансових потреб, щоб протистояти російській агресії, є як дуже важливим, так і терміновим. Європейська комісія діє із максимально можливою швидкістю та рішучістю: завтра ми вже перерахуємо перші 3 млрд євро з макрофінансової підтримки у 18 млрд євро, що була погоджена у грудні», – написала президент Єврокомісії.
Як повідомляв Укрінформ, у грудні минулого року Європейський парламент та Рада ЄС підтримали пропозиції Єврокомісії та формально ухвалили рішення про виділення Україні у 2023 році кредиту на дуже вигідних умовах в обсязі 18 млрд євро для забезпечення дієздатності держави в умовах військової агресії з боку росії.