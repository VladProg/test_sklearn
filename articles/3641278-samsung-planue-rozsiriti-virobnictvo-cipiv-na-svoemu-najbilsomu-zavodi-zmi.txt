Південнокорейська компанія Samsung Electronics планує наступного року збільшити потужності з виробництва чипів на своєму найбільшому заводі з виробництва напівпровідників.

Як передає Укрінформ, про це повідомляє Reuters.
За словами співрозмовників, Samsung планує розширити свій завод P3 у Пхентеку (Південна Корея) додавши 12-дюймові пластини для чипів пам’яті DRAM.
Компанія також планує розширити завод додатковими потужностями 4-нанометрових мікросхем.
P3, яка цього року розпочала виробництво передових чипів флеш-пам’яті NAND, є найбільшим підприємством компанії з виробництва мікросхем.
Аналітики припускають, що інвестиційні плани Samsung, швидше за все, допоможуть компанії зайняти частку ринку чипів пам’яті та підтримати ціну акцій, коли попит на чипи відновиться.
Як повідомляв Укрінформ, найбільша у світі монопрофільна незалежна компанія із виробництва напівпровідників TSMC, яка розташована на Тайвані, веде перемовини про будівництво свого першого європейського заводу в німецькому Дрездені.