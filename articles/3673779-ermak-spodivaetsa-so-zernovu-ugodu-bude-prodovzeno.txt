Глава Офісу Президента України Андрій Єрмак зазначає, що угода щодо експорту зерна з Чорного моря - "важливий проєкт для нашої країни та всього світу", і він сподівається, що її дію буде продовжено.

Про це глава ОП сказав, спілкуючись з журналістами с Києві, у відповідь на прохання прокоментувати ініціативу України щодо продовження "зернової угоди" на рік, передає кореспондент Укрінформу.
За словами Єрмака, "наша позиція - чітка, все, що від нас залежить, - ми виконуємо. Їм (російській стороні - ред.) буде дуже важко пояснити світу, чому вони це зупинили".
При цьому Єрмак згадав про гуманітарну програму Grain from Ukraine, що розпочала роботу під егідою Президента Володимира Зеленського 15 листопада 2022 року в партнерстві з World Food Program.
У рамках цієї програми "деякі кораблі (з зерном - ред.) пішли до країн, які нас навіть в Генеральній асамблеї ООН не підтримують", сказав Єрмак.
Нагадаємо: "зернова угода" почала діяти в липні 2022 року за посередництва Туреччини та ООН. Торік в листопаді Україна запропонувала Туреччині та ООН розширити та продовжити на рік «зернову угоду». Зокрема, заступник міністра інфраструктури України Юрій Васьков в інтервʼю Reuters заявляв, що з липня по листопад угода дозволила поставити на закордонні ринки близько 10,5 млн тонн українського продовольства, в основному зерна.
Васьков сказав, що Україна запропонувала Туреччині та ООН продовження щонайменше на один рік, а також розширення угоди за рахунок включення портів Миколаївської області, які забезпечували 35% українського експорту продовольства до вторгнення Росії.
Керівник ОП Єрмак, за завданням Зеленського, координує реалізацію гуманітарної продовольчої програми Grain from Ukraine, яка передбачає забезпечення зерном щонайменше 5 мільйонів людей до кінця весни 2023 року.
15 листопада 2022 року керівник ОП заявив, що українську продукцію неможливо буде замінити через постачання з інших країн навіть у перспективі 4-5 років. Для запобігання голоду в багатьох країнах Африки та Азії критично важливо не допустити зниження обсягів експорту України та надати можливість стабілізувати ситуацію.
Згідно із програмою, Україна вирішила спрямувати частину зібраної пшениці, що йшла на експорт, на закупівлю для тих африканських країн, де вже зараз існують проблеми голоду. Частину експортного зерна можуть викупити держави-учасники проєкту. Україна постачатиме його до бідних африканських країн.