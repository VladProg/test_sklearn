Станом на 6 жовтня МКІП верифікувало 540 пошкоджених об'єктів культурної інфраструктури.

Про це повідомила заступниця міністра культури та інформаційної політики Катерина Чуєва під час брифінгу "Спадщина і війна: досвід і висновки 225 днів" в Медіацентрі Україна – Укінформ.
"МКІП станом на 6 жовтня верифікувало пошкодження 161-го об'єкта культурної спадщини, 23-х пам'яток національного значення, 129 пам'яток місцевого значення, 143-х об'єктів цінної історичної забудови та 9 щойно виявлених об'єктів", - зазначила вона.
Чуєва підкреслила, що загалом міністерство встановило 540 епізодів руйнувань культурної інфраструктури, включаючи об’єкти спадщини, інституції й релігійні споруди.
Вона зазначила, що МКІП наразі опікується синхронізацією усіх основних реєстрів, де фіксувалися злочини проти української культури. Зокрема, з інформаційними списками від Державної служби з етнополітики та свободи совісті; реєстром, започаткованим Офісом Президента, а також з відомостями, наданими обласними адміністраціями та волонтерами.
Чуєва нагадала, що про факти руйнувань української культурної спадщини можна повідомити на платформі МКІП. Вона наголосила, що інформація, передана на сайт, проходить ретельну перевірку, і за її результатами факти руйнувань представляють широкому загалу.
Як повідомляв Укрінформ, МКІП почало підготовку з консервації пошкоджених закладів культури до зими.