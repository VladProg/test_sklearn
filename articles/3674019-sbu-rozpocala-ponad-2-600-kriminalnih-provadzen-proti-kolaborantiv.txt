Слідчі СБУ розпочали понад 2 600 кримінальних проваджень щодо колаборантів і пособників ворога.

Про це повідомив на брифінгу речник Служби безпеки України Артем Дехтяренко, передає кореспондент Укрінформу.
«Загалом слідчі СБУ розпочали понад 2 600 кримінальних проваджень щодо колаборантів і пособників ворога. Серед фігурантів, зокрема, колишні нардепи та депутати місцевих рад. У тому числі Євген Балицький, Володимир Сальдо, Ігор Марків та багато інших», - сказав він.
Дехтяренко також повідомив, що торік СБУ відкрила 1 100 кримінальних проваджень за фактами державної зради, і 103 зрадники уже отримали вироки суду.
Також українська спецслужба спільно з іншими правоохоронними органами провела масштабну роботу для припинення деструктивної діяльності проросійськи налаштованого духовенства УПЦ (МП). Загалом, за даними Дехтяренка, «поглиблену перевірку пройшли понад 350 церковних споруд і 850 осіб».


Нині СБУ розслідує майже 60 кримінальних проваджень стосовно священнослужителів УПЦ (МП). Суди вже винесли 7 обвинувальних вироків, підсумував Дехтяренко.
Речник також повідомив, що департаменти контррозвідки та військової контррозвідки торік викрили 277 агентів іноземних спецслужб. Ще 45 агентів виявили в ході контрдиверсійних та антитерористичних заходів.


Як повідомлялося, в Україні вже зареєстровано понад 87 тисяч воєнних злочинів росії проти України, внаслідок яких загинули майже 10 тисяч цивільних.