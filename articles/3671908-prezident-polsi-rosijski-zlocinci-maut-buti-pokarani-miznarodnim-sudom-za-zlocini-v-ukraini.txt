російські злочинці мають бути покарані міжнародним трибуналом за злочини в Україні, оскільки уникнення відповідальності породжуватиме беззаконня і буде фатальним прикладом для інших.

Таку думку в інтерв’ю Укрінформу висловив президент Польщі Анджей Дуда, відповідаючи на запитання, чи російські злочинці постануть перед міжнародним судом у видимій перспективі.
“Я на це сподіваюся, тому що це дуже необхідно для майбутнього, для збереження миру у світі. Якщо російське вторгнення в Україну не буде покаране, якщо ті, хто відповідають за злочини, скоєні росіянами в Україні, не будуть притягнуті до відповідальності, то це буде фатальним прикладом беззаконня для інших, які хотіли б діяти схожим чином. Якщо ми маємо зробити все, щоб це не повторилося, то виконавці російських злочинів і ті, хто їх заохочував до цього, мають бути покарані”,- підкреслив Дуда.
Як повідомлялося, у вересні 2022 року Президент Володимир Зеленський утворив робочу групу на чолі з Андрієм Єрмаком, яка опрацьовуватиме питання створення спеціального трибуналу для притягнення до кримінальної відповідальності керівництва російської федерації за скоєння злочину агресії проти України. Створення такого трибуналу підтримали Парламентська асамблея Ради Європи, Європарламент, Парламентська асамблея НАТО, Парламентська асамблея ОБСЄ та окремі держави.