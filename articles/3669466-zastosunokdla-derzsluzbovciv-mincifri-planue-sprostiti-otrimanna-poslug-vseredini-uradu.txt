Міністерство цифрової трансформації працює над інструментом, який дозволить через мобільний застосунок отримувати більше послуг держслужбовцям всередині уряду.

Про це повідомив віцепрем'єр-міністр – міністр цифрової трансформації Михайло Федоров в інтерв’ю РБК, передає Укрінформ.
«Зараз у нас є окремий проєкт, де ми розробляємо продукт, який дозволить через мобільний застосунок держслужбовцям отримувати більше послуг всередині уряду, що має пришвидшити роботу самого уряду», - зазначив урядовець.
Федоров додав, що наразі цей проєкт не пріоритетний, адже є інші виклики, над якими працює міністерство. Тому запуск послуг для держслужбовців очікується наприкінці весни.
«Це цифровізація всередині уряду, тому що ми віримо, що уряд повинен бути схожий на технологічну компанію. Він має розвиватися швидко, тому що завдання уряду – розв'язувати проблеми людей», - резюмував віцепрем'єр.
Як повідомлялось, Міністерство цифрової трансформації розробило стратегію трансформації Державної служби статистики України, а також працює над впровадженням нової IT-системи, яку використовує одна зі світових фінансових установ.