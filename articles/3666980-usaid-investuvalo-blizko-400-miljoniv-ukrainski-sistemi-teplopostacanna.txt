Інвестиції Агентства США з міжнародного розвитку (USAID) в інфраструктуру теплопостачання України вже сягнули 400 млн доларів.

Як передає Укрінформ, про це повідомляє пресслужба Міністерства енергетики.
“Станом на сьогодні USAID інвестувало близько 400 млн доларів США в інфраструктуру теплопостачання України, щоб допомогти українцям пережити зиму. Корисність цієї допомоги відчують до семи мільйонів українців, оскільки вона сприятиме ремонтам та обслуговуванню труб та іншого обладнання, необхідного для теплопостачання осель, лікарень, шкіл і підприємств по всій Україні”, - йдеться у повідомленні.

Зазначається, що USAID вже доставило понад 1500 генераторів у 22 області України, і ще більше допомоги вже у дорозі. Ці генератори забезпечують електро- та теплопостачання шкіл, лікарень, центрів розміщення для внутрішньо переміщених осіб, підприємств централізованого теплопостачання та систем водопостачання за відключень електроенергії у результаті авіаударів росії.




Як повідомлялося, уряд США відповів на війну рф проти України, надавши уряду України пряму бюджетну підтримку в розмірі 13 млрд доларів, щоб підтримати надання важливих державних послуг, таких як виплата зарплат працівникам служб швидкого реагування, виконання пенсійних зобов’язань та утримання лікарень.
Крім того, з лютого 2022 року уряд США надав понад 1,9 млрд доларів гуманітарної допомоги мільйонам осіб як в Україні, так і в сусідніх країнах.
Фото: Міненерго