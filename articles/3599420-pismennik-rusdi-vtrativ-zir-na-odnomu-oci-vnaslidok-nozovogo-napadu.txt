Британський письменник індійського походження Салман Рушді унаслідок серпневого ножового нападу втратив зір на одному оці, одна його рука стала недієздатною.

Як передає Укрінформ, про це повідомляє Sky News.
«У нього (Рушді – ред.) було три серйозні поранення у шию. Одна рука недієздатна, тому що перерізані нерви. І ще близько 15 ран на грудях і тулубі. Це був жорстокий напад», - заявив агент письменника Ендрю Вайлі.
Він додав, що Рушді також втратив зір в одному оці після атаки.
Водночас Вайлі заявив, що не може надати інформації про місцезнаходження письменника.
Як повідомляв Укрінформ, 12 серпня під час літературного вечора в штаті Нью-Йорк на Рушді було скоєно напад. Чоловік атакував письменника на сцені, завдавши йому кількох ударів ножем.
75-річний Рушді зазнав ножових поранень у шию та живіт. Його доправили гелікоптером у лікарню в місті Ері, штат Пенсильванія.
Через два дні агент Рушді заявив, що письменника від'єднали від апарата штучної вентиляції легень, його стан поліпшується.
Поліція заарештувала нападника - 24-річного жителя Нью-Джерсі Хаді Матара. Йому висунуто обвинувачення у замаху на вбивство.
Салман Рушді — британський письменник індійського походження. За його роман «Сатанинські вірші» іранський духовний лідер аятола Хомейні, визнавши книгу блюзнірською і віровідступницькою, закликав стратити автора, після чого Велика Британія й Іран на кілька років розірвали дипломатичні відносини, а Рушді тривалий час змушений був ховатися.
У 2007 році присвоєння Рушді титулу лицаря Британської імперії спровокувало новий вибух обурення в ісламському світі.
Фото: Getty Images