Президент Володимир Зеленський заявив, що не всі пункти із запропонованого Китаєм мирного плану йому до вподоби, але з деякими «можна попрацювати».

Про це він сказав на пресконференції «Лютий. Рік незламності», повідомляє кореспондент Укрінформу.
«Мені здається, що це був не мирний план Китаю, не резолюція і не декларація. Це не інфраструктура для чогось. Мені здається, що Китай показав свої думки з приводу цього. І я вже один раз казав, що дуже добре, що Китай почав говорити про Україну. Я вважаю, що це дуже непогано. Питання, що іде за словами?» - сказав глава держави.
Він зауважив, що «усі щось говорять», а питання у реальних кроках.
«Особливо важливо, до чого вони призведуть, який результат буде перш за все для нас, бо Китай говорить там про нас… Я вважаю, що там є повага до територіальної цілісності. Там не вказано, щодо якої країни, але порушено територіальну цілісність нашої держави. Там говориться про ядерну безпеку, мені здається, це дуже важливо, і це збігається з інтересами світу і нашої держави», - зазначив Президент.
За його словами, у мирному плані Китаю є «якісь пункти, якісь думки», які йому зрозумілі, і є думки, з якими він не погоджується, і весь світ, як йому здається, не погоджується.
«Проте, це вже щось. І я вважаю, що правильно думати, що якщо там уже є думки, які так чи інакше збігаються з повагою до міжнародного права, до територіальної цілісності і якихось безпекових речей, ми повинні це в нормальному сенсі слова використовувати, і в цьому пункті попрацювати з Китаєм. Чому ні?», - підсумував Зеленський.
Як повідомлялося, МЗС Китаю у роковини нападу росії на Україну опублікувало свою “позицію щодо політичного врегулювання української кризи”. Документ складається з 12 пунктів.
Фото: ОП