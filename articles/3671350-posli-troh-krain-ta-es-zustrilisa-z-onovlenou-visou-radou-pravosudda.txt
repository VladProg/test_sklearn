Посли США, Євросоюзу, Великої Британії та Німеччини в Україні Бріджит Брінк, Матті Маасікас, Мелінда Сіммонс та Анка Фельдгузен обговорили з членами оновленої Вищої ради правосуддя пріоритети роботи.

Про це повідомила посол США Бріджит Брінк у Твіттері, передає Укрінформ.
«США, ЄС, Британія, Німеччина зустрілися з оновленою Вищою радою правосуддя, щоб обговорити пріоритети, призначення потужної Вищої кваліфікаційної комісії, зміцнення суддівської дисципліни та відбору, а також підвищення прозорості прийняття рішень ВРП та взаємодії з громадянським суспільством», - зазначила Брінк.
Вона додала, що посли підтвердили свою підтримку та наголосили на високих очікуваннях громадськості та міжнародних партнерів України щодо впровадження вищезазначених реформ, що має вирішальне значення для зміцнення довіри громадян та інвесторів до судів та просування інтеграції України в ЄС.
Як повідомляв Укрінформ, у січні ХІХ з'їзд суддів України обрав вісьмох членів Вищої ради правосуддя. Таким чином, ВРП стала повноважною.