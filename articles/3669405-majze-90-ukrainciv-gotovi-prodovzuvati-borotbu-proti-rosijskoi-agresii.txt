Майже 90 відсотків українців готові продовжувати боротьбу проти російської агресії навіть у найгіршому сценарії розвитку подій.

Про це свідчать дані «Мюнхенського індексу безпеки 2023», представленого в понеділок, передає Укрінформ.

Зокрема, 95% опитаних заявили, що Україна має боротися в разі продовження регулярних бомбардувань росією; 91% - в разі використання рф тактичної ядерної зброї над Чорним морем; 89% - в разі використання росією тактичної ядерної зброї на полі бою і стільки ж – якщо росія скину ядерну бомбу на мирне українське місто.

«Лише 6% відсотків українців відчувають себе не готовими протистояти вторгненню росії. Навіть під час зими, позначеної відключеннями електроенергії та її дефіцитом, більшість відчуває себе готовими до ризику збою енергопостачання, ніж будь-яка громадськість G7», - коментують результати аналітики-автори дослідження.

Для більшості українців прийнятною умовою для припинення вогню є повний вихід росії з території України, включаючи Крим — це вказали 93% респондентів. Навіть вихід рф із раніше окупованих територій був би неприйнятним для більшості українців, якби він не включав також Крим, - на це погодилися б лише 11% і лише 7% задовольнив би відхід російських військ на кордони до 24 лютого 2022 року. Один відсоток був би готовий змиритися з тим станом, який є нині з точки зору окупації територій.

«Передчасні мирні переговори, заклики до яких особливо голосно звучать у деяких західних столицях, таким чином, швидше за все, зустрінуть шалений опір серед українського населення», - роблять висновки автори.

Вони зазначають, що на відміну від деяких західних політиків, чиї занепокоєння щодо подальшої військової ескалації, здається, перешкоджають більш рішучій підтримці, українці не налякані російськими загрозами. Яким би руйнівним не було застосування тактичної ядерної зброї проти міста чи на полі бою, переважна більшість українців кажуть, що все одно відмовилися б здатися, якби це сталося.
Західна орієнтація України також є однозначною. Переважна більшість українців хочуть жити у світі, сформованому за європейськими та, меншою мірою, за правилами США.
Переважна більшість – 65% - також побоюється, що поза НАТО Україна ніколи не буде в безпеці, що підтверджується тим фактом, що українці набагато менше вірять у захист ЄС, ніж у НАТО. 83% респондентів вважають, що безпеки та миру не буде доти, доки путін перебуває при владі в кремлі.
російські та китайські бачення порядку практично не «продаються» в Україні, підкреслили аналітики.
Також громадяни України глибоко усвідомлюють тривалу загрозу, яку становить путінська росія, і переважно вірять, що їм потрібні гарантії безпеки Заходу. Як вони можуть виглядати, поки що незрозуміло, але більшість українців вважають, що їм знадобляться постійні поставки зброї із Заходу.
Українці оцінили відповідь різних країн на агресію росії. Опитані однозначно позитивно оцінюють усі країни G7, а також Туреччину. Але між ними є значні відмінності – що не дивно, враховуючи різницю в наданій матеріальній підтримці, повідомленнях і терміновості, з якою країни відповіли на війну, вказують автори дослідження.
Велика Британія очолює рейтинг, за нею йдуть США та Канада, а країни Західної Європи відстають від англомовних країн приблизно на 30 процентних пунктів. При цьому особливо погано українці сприймають Китай та Індію, а всі гравці «глобального Півдня» оцінюються в рейтингу негативно.
Як повідомлялося, Мюнхенська безпекова конференція пройде 17-19 лютого.