Спорудження будівлі Національного музею Революції Гідності перебуває на стадії розробки проєктно-кошторисної документації.

Про це кореспонденту Укрінформу повідомив генеральний директор Національного музею Революції Гідності Ігор Пошивайло.

«Ситуація з підготовкою до будівництва музею потроху рухається, адже у попередні роки було вирішено проблеми, що стояли на заваді цього. Минулого року визначений шляхом тендеру генеральний проєктувальник активно працював, і навіть планувалося наприкінці 2023 році розпочати підготовчі роботи до будівництва. Але, звичайно, через повномасштабну війну усі ці процеси призупинено, бо відсутнє фінансування і змінені пріоритети державного бюджету. Однак спорудження будівлі Музею Революції Гідності увійшло до програми відновлення України, і ми маємо надію, що він таки постане», – сказав Пошивайло.
Водночас гендиректор музею Майдану наголосив, що команда проєктувальників, відібрана через ProZorro шляхом тендеру, попри відсутність фінансування таки продовжує розробку проєктно-кошторисної документації. Він зауважив, що ці роботи можуть тривати рік-два, оскільки музейна споруда має значні розміри (площу близько 27 тис. кв. м).
Пошивайло також зазначив, що музейна команда наразі займається розробкою наукової концепції експозиції. Він зауважив, що у сучасній будівлі музею може постати розширена експозиція, присвячена періоду боротьби українців за свободу – від 1990-х рр. до сьогодні.
«Всі роботи, які у наших силах, ми виконуємо: збираємо нові артефакти та усні свідчення, документуємо сучасну історію, глибше аналізуємо події Революції Гідності та російсько-української війни, апробуємо нові підходи до музейної справи, здійснюємо польові експедиції, експериментуємо. І виставка «Війна за ідентичність. Сила опірності культури», яку ми відкрили 21 листопада до Дня гідності та Свободи, є цеглинкою на шляху до майбутньої постійної експозиції у новому приміщенні музею. Віримо, що постане Музей Майдану – Музей Свободи, який ми задумали ще на Майдані», – зазначив він.
Повідомлялося, що у 2017 році Київська міська державна адміністрація виділила земельну ділянку на алеї Героїв Небесної Сотні, 3, під будівництво Національного музею Революції Гідності. Також було розроблено його архітектурний проєкт. У 2021 році на відкритих торгах генеральним проєктувальником будівлі визнали ТОВ "Основа-Солсиф". Станом на січень 2022 року "Основа-Солсиф" проводила на ділянці, відведеній під музей, аналіз ґрунту.