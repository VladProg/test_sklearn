Національна опера України в лютому анонсує зустріч із зіркою світової оперної сцени Людмилою Монастирською в опері «Флорія Тоска», а також запрошує на мистецький проєкт «Україна вільна і незламна!» до річниці широкомасштабного вторгнення рф.

Як повідомили Укрінформу в пресслужбі театру, Нацопера в лютому даватиме по чотири вистави на тиждень: у четвер та п’ятницю вони починатимуться о 17 годині, а в суботу та неділю – о 15 годині.
У четвер, 2 лютого, на сцені Нацопери покажуть балет «Весілля Фігаро» Вольфганга Амадея Моцарта. У головних партіях – Микита Сухоруков (Фігаро), Ілона Кравченко (Сюзанна), Райса Бетанкоурт (Графиня) та ін. Балетмейстер-постановник - Віктор Яременко.
У суботу, 4 лютого, ті, хто не встиг за новою театральною традицією загадати бажання під час новорічно-різдвяних свят, мають шанс зробити це під час перегляду балету «Снігова королева». Головні партії виконають Анастасія Шевченко (Снігова королева), Тетяна Льозова (Герда), Ярослав Ткачук (Кай) та ін.
У неділю, 5 лютого, в афіші театру - опера «Флорія Тоска» Дж. Пуччіні. В титульній партії – українська зірка світової оперної сцени Людмила Монастирська. Також у головних ролях: Олександр Мельничук (Барон Скарпіа), Дмитро Кузьмін (Маріо Каварадоссі), Дмитро Агеєв (Ризничий, Тюремник), Анжеліна Швачка (Пастушок) та ін.
У четвер, 9 лютого, шанувальників балету запрошують на виставу «Грек Зорба» М. Теодоракіса у виконанні Ярослава Тачука (Зорба), Ольги Киф’як-фон-Крамер (Марина), Яна Вані (Маноліос) та ін.
На неділю, 12 лютого, запланована опера Жоржа Бізе «Кармен». У головних партіях: Ірина Петрова (Кармен, циганка), Дмитро Кузьмін (Хозе, сержант), Геннадій Ващенко (Ескамільо, тореадор), Сергій Магера (Цуніга, капітан), Ксенія Бахрітдінова-Кравчук (Мікаела, наречена Хозе), Вікторія Ченська (Мерседес, циганка) та ін.
У театрі акцентували, що ця постановка мала величезний успіх під час гастрольного туру Національної опери України найбільшими містами Японії, який тривав з 13 грудня по 15 січня.
Театральна афіша Нацопери в лютому також пропонує шедеври української оперної та балетної класики – опери «Наталка Полтавка» (10 лютого), «Запорожець за Дунаєм» (17 лютого) та балет «Лісова пісня» (23 лютого. На сцені театру покажуть і постановки сучасного бачення – опери «Севільський цирульник» (18 лютого), «Травіата» (25 лютого) та балети «Широко заплющені очі» і «Доктор Фауст» (11 лютого).
У п’ятницю, 24 лютого, Нацопера представить мистецький проєкт «Україна вільна і незламна!», у рамках якого буде виконано «Січ» із «Тараса Бульби» Миколи Лисенка та «Осяяні чорним сонцем» сучасного українського композитора Євгена Петриченка.
А завершить лютневу програму Національної опери витончено-романтичний балет «Жізель» А. Адана, який покажуть у неділю, 26 лютого. У театрі зазначили, що цією виставою балетна трупа Національної опери України цієї зими підкорила паризьку публіку – 17 вистав пройшли з аншлагами у Théâtre des Champs-Élysées.
Цього разу в головних партіях - учасники цих тріумфальних гастролей Наталія Мацак (Жізель) та Сергій Кривоконь (Альберт).
У Національній опері нагадали, що кількість глядачів у залі дуже обмежена - лише 450 осіб. У разі повітряної тривоги їх буде запрошено до тимчасового укриття у приміщенні гардеробу, розташованого поверхом нижче під фоє партеру.
Квитки на вистави надходять у продаж зазвичай за два тижні до вистави, придбати їх можна виключно онлайн.