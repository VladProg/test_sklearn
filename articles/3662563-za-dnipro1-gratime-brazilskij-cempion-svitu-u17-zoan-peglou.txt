Черговим новачком лідера української футбольної прем'єр-ліги - «Дніпра-1» взимку став 21-річний бразильський вінгер Жоан Пеглоу.

Гравця взяли в оренду у клубу «Інтернасьйонал» терміном на 1 рік, передає Укрінформ.
Жоан Габріел Мартінш Пеглоу народився 7 січня 2002 року у бразильському місті Порту-Алегрі. Він - вихованець «Інтернасьонала», з яким уклав професійний контракт у березні 2019 року, а дебютував у 2020-у. На орендних умовах також виступав за молодіжний склад португальського «Порту» та бразильську команду «Атлетику Гоянієнсі».
2019 року у складі збірної Бразилії виграв чемпіонат світу для футболістів до 17 років. Забив 3 м’ячі - «дубль» проти Канади у першому груповому матчі та гол проти Італії у чвертьфіналі.
Загалом за юнацькі збірні Бразилії Жоан Пеглоу провів 21 матч і забив 10 м’ячів.
Фото: scdnipro1.com.ua.