Ракета-носій Ariane 5 французької компанії Arianespace доставила на геоперехідну орбіту найбільший супутник оператора супутникового зв'язку Eutelsat.

Як передає Укрінформ, про це повідомляє Space.com.

Ракета була запущена у четвер, 8 вересня, о 00.45 годині за київським часом із космодрому у Французькій Гвіані. Вже через 29 хвилин комунікаційний супутник Eutelsat Konnect VHTS був доставлений на заплановану орбіту.
Зазначається, що вага космічного апарату становить 7 тонн, а його довжина дорівнює близько 8,8 метра.
«З миттєвою швидкістю в 500 гігабітів за секунду, Eutelsat Konnect VHTS забезпечить високошвидкісний доступ до Інтернету по всій Європі, зокрема в ізольованих регіонах із низьким покриттям», - заявив представник Arianespace.
Очікується, що супутник працюватиме у космосі впродовж щонайменше наступних 15 років.
Зазначається, що для ракети-носія з довжиною у 50,5 метрів Ariane 5 це був вже другий запуск цьогоріч, а для компанії Arianespace загалом – третій.
Як повідомляв Укрінформ, влада Китаю у вівторок, 6 вересня, запустила ракету-носій Куайчжоу-1А з двома новими китайськими експериментальними супутниками на борту.