Цьогоріч на премію в галузі народного мистецтва імені Катерини Білокур номінуються 13 митців, серед яких виробники етноприкрас, гобеленів, килимів, ляльок, а також писанкарі та майстри розпису на порцеляні.

Про це повідомляє пресслужба Державного агентства з питань мистецтв, передає Укрінформ.
"Премію імені Катерини Білокур присуджують майстрам народного мистецтва за твір або цикл творів, що відзначаються автентичністю та високою професійною майстерністю", - нагадує відомство.
Зазначається, що свої роботи на конкурс представили 13 митців. Зокрема, Олена Куца-Чапенко створила поліптих "Кохання", Світлана Муховецька - прикраси в етностилі, Олександр Опарій надав серію розписів на порцеляні "Квіти з України", а Юлія Петренко - цикл творів "Текстильні візерунки".
Також презентовано твори з петриківським розписом за авторством Марії Пікуш, серію монументальних орнаментальних гобеленів "Килимова Україна" Ольги Пілюгіної, роботи "Гуцульські череси, пояси, імені Катерини Білокур " Юрія Пороха, цикл тканих ляльок Олександри Петренко та мотанки Наталії Івженко.
Водночас за премію боротимуться Олександра Барбалат з роботами "Божа рука", "Пасодобль" та "Ave Maria", Анна Гаранжа з поліптихом "Магія писанки", Оксана Здоровецька з циклом "ТРИЗУБ" й Анна Козлова з роботою "Ранковий настрій".
"Вже незабаром ім’я переможця Держмистецтв оприлюднять на офіційному сайті та сторінках у соціальних мережах", - підкреслюють у Держмистецтв.
Премія імені Катерини Білокур присуджується майстрам щорічно до дня народження відомої художниці — 7 грудня. Претендувати на премію можуть твори, створені та оприлюднені протягом останніх п’яти років, але не пізніше ніж за три місяці до його подання на здобуття премії, має позитивні рецензії у мистецтвознавчій літературі, засобах масової інформації.