Національне агентство з питань виявлення, розшуку та управління активами, одержаними від корупційних та інших злочинів (АРМА) у 2022 році виявило злочинних активів на суму понад 60 млрд грн, а також близько 198 тис. одиниць майна.

Про це повідомляє пресслужба АРМА, передає Укрінформ.
«Завдяки комплексному опрацюванню звернень Національним агентством розшукано грошові кошти, цінні папери та частки у статутних капіталах загальною вартістю понад 60 мільярдів гривень», - йдеться в повідомленні.
Зазначається, що у 2022 році фахівцями АРМА було опрацьовано понад 7 тис. звернень від правоохоронних органів та Міністерства юстиції щодо виявлення та розшуку активів в Україні та за кордоном.
Крім того, було виявлено та розшукано близько 198 тис. одиниць майна, зокрема, 28 одиниць авіаційного транспорту, 150 морських та річкових суден, понад 15 тис. об’єктів житлової та нежитлової нерухомості тощо. Серед іншого розшуканого майна – земельні ділянки, сільськогосподарська техніка, автомобільний, трубопровідний транспорт та ін.
Як повідомлялося, Національне агентство з питань виявлення, розшуку та управління активами, одержаними від корупційних та інших злочинів придбало п’ятий пакет військових облігацій на суму 370 млн грн. Загальний обсяг направлених Нацагентством на військові потреби коштів складає понад 1,2 млрд грн завдяки купівлі ОВДП, а також ще понад 300 млн грн - поза використанням інструменту цінних паперів.