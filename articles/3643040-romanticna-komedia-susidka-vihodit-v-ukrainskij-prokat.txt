Романтична комедія "Сусідка" відсьогодні виходить у вітчизняний прокат.

Як передає Укрінформ, про це повідомляє пресслужба Держкіно.
"Сьогоднішній ранок для всіх українців почався з масованого ракетного обстрілу... А ще кілька днів тому ми раділи на допрем’єрному показі романтичної комедії «Сусідка» виробництва компанії F FILMS за підтримки Держкіно, що відсьогодні виходить у вітчизняний прокат. Прокату стрічки чекали понад десять місяців. Фільм, який мав стати головною романтичною комедією весни 2022-го, дав привід для теплих усмішок і розради в нинішні важкі часи. Адже стрічка повертає глядача в іншу реальність, у 21-й рік, нагадуючи, як ми жили до повномасштабної війни", - йдеться у повідомленні.

В основі сюжету фільму – карколомна історія стосунків безвідповідального затятого холостяка (Артемій Єгоров), який готовий на будь-яку авантюру заради розваги, і розсудливої вчительки музики (Ксенія Мішина), матері-одиначки, для якої на першому місці в житті – сімейні цінності та діти.
У Держкіно зазначають, що «Сусідка» – це легкий ромком, сповнений соковитого українського гумору і ліричних моментів.
Вперше на великому екрані у стрічці «Сусідка» зʼявилися Дмитро Гордон, Анна Трінчер та Джеррі Хейл.
Сценарій до фільму написала українська письменниця Ірена Карпа. Режисеркою картини стала Наталя Пасеницька.
Офіційний саундтрек до фільму написав MONATIK.
Частина коштів від продажу кожного квитка піде на підтримку ЗСУ.
Як повідомлялося, драма «Щедрик» української режисерки Олесі Моргунець-Ісаєнко вийде в прокат з 5 січня.