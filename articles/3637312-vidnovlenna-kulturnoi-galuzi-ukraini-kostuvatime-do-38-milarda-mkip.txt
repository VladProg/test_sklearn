Уряд планує спрямувати на відбудову закладів культури 1-2% від закладених на відновлення України коштів, що становить $3,8 млрд.

Про це повідомив міністр культури та інформаційної політики Олександр Ткаченко під час брифінгу, що відбувся в медіацентрі Україна-Укрінформ.
"Коли мова йде про загальний план відбудови – про ті $38 млрд, про які кажуть в уряді, то передбачається, що на галузь культури спрямують 1-2%. Це досить великі суми – близько $3,8 млрд. Це більш-менш реалістична оцінка збитків, які зазнали заклади культури за час військової агресії", - сказав міністр.
Водночас Ткаченко додав, країни ЄС приязно поставилися до ідеї надати 1% від бюджетів своїх міністерств культури на потреби України. За його словами, ці кошти допоможуть не лише підтримати культурні інституції, а й розпочати процес відбудови.
"Це слушна формула, оскільки ці кошти можуть спрямувати на рахунок UNITED24 або Українського культурного фонду чи Українського інституту книги. У цьому випадку ми, не маючи належного фінансування – бюджет, закладений на культуру скоротили у 2023 році, - отримаємо можливість не тільки інституційно підтримати культуру, а й розпочати процес відбудови", - сказав він.
Як повідомляв Укрінформ, ЮНЕСКО і надалі надаватиме всю необхідну допомогу Україні задля збереження й захисту культурної спадщини.
Повідомлялося, що уряд заявляв, що для повоєнної відбудови України знадобиться близько $38 мільярдів на рік.