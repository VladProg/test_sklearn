Ціни на нафту опускаються у понеділок, 13 лютого, після підйому більш як на 2% у п'ятницю на інформації про намір росії зменшити видобуток.

Як передає Укрінформ, про це повідомляє enkorr.
Вартість квітневих ф'ючерсів на нафту Brent на лондонській біржі ICE Futures становить $85,58 барель, що на $0,81 (0,94%) нижче за ціну на закриття попередньої сесії. У п'ятницю ці контракти здорожчали на $1,89 (2,2%), до $86,39 за барель.
Ціна ф'ючерсів на нафту WTI на березень на електронних торгах Нью-Йоркської товарної біржі (NYMEX) опустилася на $0,92 (1,15%), до $78,8 за барель. За підсумками попередньої сесії вартість контрактів збільшилася на $1,66 (2,1%), до $79,72 за барель.
За минулий тиждень Brent здорожчала на 8,1%, WTI – на 8,6%.
У п'ятницю, 10 лютого, віцепрем'єр рф повідомив журналістам, що у березні країна має намір скоротити видобуток нафти на 500 тис. б/д.
Таке рішення росії стало першим серйозним сигналом, що запроваджені проти країни західні санкції впливають на її виробництво, зазначає агентство Bloomberg.
ОПЕК+ навряд чи нарощуватиме видобуток нафти у відповідь на її зниження рф, сказали кілька представників країн альянсу, які побажали залишитися невідомими.
Вільні потужності для нарощування виробництва із членів ОПЕК+ мають Саудівська Аравія та ОАЕ.