Фонд гарантування вкладів фізичних осіб 13-17 лютого планує продати активи 6 банків на 8,836 млрд грн.

Як передає Укрінформ, про це повідомляє пресслужба Фонду гарантування.
"Протягом поточного тижня (13-17 лютого 2023 року) запланований продаж активів 6 банків, що ліквідуються Фондом гарантування вкладів. Початкова ціна реалізації усіх лотів становить 8 835,8 млн грн", - йдеться в повідомленні.
Зазначається, що із них на суму 8 402,7 млн грн виставлені на продаж права вимоги за кредитами, і 420,3 млн грн – початкова ціна виставлених на продаж об’єктів нерухомого майна, земельних ділянок та інших основних засобів. Дебіторська заборгованість перед банками виставлена на продаж за 12,8 млн грн.
Як повідомляв Укрінформ, Фонд гарантування вкладів фізичних осіб у січні 2023 року продав активи банків, що ліквідуються, на 877,1 млн грн.