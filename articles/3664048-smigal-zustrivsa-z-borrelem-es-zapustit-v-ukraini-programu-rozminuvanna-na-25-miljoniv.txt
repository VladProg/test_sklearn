Європейський Союз запустить програму гуманітарного розмінування деокупованих територій України на 25 млн євро.

Про це повідомив Прем’єр-міністр Денис Шмигаль після зустрічі з високим представником Євросоюзу Жозепом Боррелем напередодні саміту Україна-ЄС у Києві.
«Маємо домовленість про те, що ЄС запустить програму гуманітарного розмінування на 25 млн євро. Це важливий компонент нашого відновлення, який дасть можливість повертати нормальне життя у деокуповані від російських терористів громади», – написав Шмигаль.

Він також подякував Боррелю за послідовну підтримку України, збільшення бюджету Європейського фонду миру на 2 млрд євро, а також за тренувальну місію для українських військових.

Глава уряду додав, що Україна розраховує на розширення такої тренувальної місії.
Також Шмигаль наголосив, як важливо продовжувати тиск на економіку росії та запровадити 10-й пакет європейських санкцій, що, зокрема, повинен включати ядерну сферу та державну компанію "росатом".
Як повідомлялося, високий представник ЄС, віцепрезидент Єврокомісії Жозеп Боррель прибув до Києва для участі у заходах високого рівня, що відбудуться сьогодні й завтра в столиці України. Сьогодні в Києві відбудеться зустріч членів Колегії Європейської комісії на чолі з її президентом Урсулою фон дер Ляєн з урядом України. Темами для обговорення будуть підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.
Завтра відбудеться 24-й саміт ЄС-Україна, перша зустріч такого рівня після початку російської агресії та після того, як Україна отримала статус країни-кандидата на входження до ЄС.