Оголошено конкурс на управителя для арештованих активів виробників та реалізаторів мінвод «Моршинська», «Миргородська», «Borjomi».

Про це повідомляє пресслужба Національного агентства з питань виявлення, розшуку та управління активами, одержаними від корупційних та інших злочинів (АРМА), передає Укрінформ.
«АРМА оголосило конкурсний відбір управителя для арештованих активів виробників та реалізаторів мінеральних вод, зокрема таких відомих торгових марок, як «Моршинська», «Миргородська» та «Borjomi», - йдеться в повідомленні.
Зокрема, пропонується управління корпоративними правами іноземних компаній у вигляді 100% частки статутного капіталу юридичної особи, що спеціалізується на виробництві безалкогольних напоїв, мінеральних вод та інших вод, розлитих у пляшки, що становить 8,8 млн грн.
Також пропонуються корпоративні права у вигляді акцій юридичної особи, що спеціалізується на оптовій торгівлі продуктами харчування, напоями та тютюновими виробами, загальною вартістю 4,5 млн грн.
Наголошується, що прийом документів від бажаючих взяти участь в конкурсі триватиме до 22 лютого.
Як повідомлялося, Національне агентство з питань виявлення, розшуку та управління активами, одержаними від корупційних та інших злочинів (АРМА), передало в управління арештований у 2019 році російський танкер Nika Spirit. Договір укладено з ПрАТ «Київський річковий порт».