Генеральний директор компанії Tesla Ілон Маск продав ще близько 22 мільйонів акцій свого бізнесу електромобілів на суму близько 3,6 мільярда американських доларів.

Як передає Укрінформ, про це повідомляє CNBC.
Згідно з документами поданими до Комісії з цінних паперів і бірж США, транзакції відбулися між понеділком і середою.
Зазначається, що раніше цього року Маск повідомив мільйонам підписників у соціальних мережах, що після 28 квітня він «не планує подальших продажів акцій Tesla».
За даними фінансово-дослідницької компанії VerityData, Маск продав 94 202 321 акцію цього року за середньою ціною 243,46 долара США за акцію. Доходи від їхнього продажу до сплати податків склали приблизно 22,93 мільярда доларів США.
Цього року акції Tesla знижуються, а після того, як Ілон Маск придбав Twitter, вони впали ще більше
Як повідомляв Укрінформ, акції американської компанії Tesla, лідера в галузі електромобілів, впали з кінця вересня на майже 40%, тоді як фондовий індекс Standard & Poor's 500 додав 12% за цей період.