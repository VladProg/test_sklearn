Кабінет Міністрів України скеровує Одеській обласній військовій адміністрації 30 млн грн на закупівлю пального для генераторів.

Як передає Укрінформ, про це повідомив Прем’єр-міністр Денис Шмигаль на засіданні уряду 7 лютого.
“Сьогодні рішенням уряду виділяємо з резервного фонду держбюджету Одеській ОВА 30 млн грн на закупівлю пального для генераторів. Це дозволить тримати в робочому стані критичну інфраструктуру до завершення ремонтів”, - сказав Прем’єр.
За його словами, пошкодження інфраструктури дуже серйозні, однак проблеми в регіоні вдалося частково розв’язати, відновлено живлення критичної інфраструктури. В одеситів є тепло і вода, але ремонтні роботи тривають 24х7. Завдяки цьому принаймні 4-5 годин на день у людей має бути світло.
Шмигаль зауважив, що наразі в Одесу вже завезли понад 80 потужних генераторів, і їх підвезення триває. У місті та районі працює розгалужена мережа «пунктів незламності».
“Міністр енергетики та керівник Укренерго тримають усе на особистому контролі та продовжать звітувати про перебіг ремонтів. Ще раз хочу підкреслити для одеситів: зараз влада на всіх рівнях робить усе, щоб у ваших домівках було тепло, вода і світло”, - додав Шмигаль.
Як повідомлялося, на пошкодженій ворогом підстанції на Одещині сталася серйозна аварія. Внаслідок цього Одеса опинилася без світла, тепла та води.