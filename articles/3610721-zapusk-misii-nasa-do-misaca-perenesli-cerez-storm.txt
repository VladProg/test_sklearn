Американське космічне агентство NASA перенесло запуск місії Artemis 1 ("Артеміда-1") на 16 листопада через шторм “Ніколь”.

Про це повідомляє Укрінформ з посиланням на сайт NASA.
Спочатку агентство планувало запустити місію 14 листопада з космічного центру Кеннеді у Флориді. Однак через тропічний шторм "Ніколь", який обрушився на атлантичне узбережжя Флориди, старт відклали на два дні.
В даний момент космодром перебуває в стані ураганної небезпеки HURCON III, що означає, що персонал об’єкта забезпечує безпеку майна та обладнання та направляє "виїзну команду", яка залишатиметься в космічному центрі протягом усього шторму.
Тепер запуск ракети-носія Space Launch System (SLS) з космічним кораблем Orion до Місяця в рамках місії Artemis 1 запланований 16 листопада на двогодинне вікно, яке починається о 1:04 за місцевим часом. Якщо Artemis 1 таки злетить в цей день, місія завершиться посадкою в океан 11 грудня.
У разі потреби NASA має можливість резервного запуску в суботу, 19 листопада, і буде координувати з Космічними силами США додаткові можливості запуску.
Загальна мета проєкту NASA Artemis — вперше за півстоліття повернути людей на Місяць. Місія Artemis I має випробовувати ракету, космічний корабель та всі його системи, щоб переконатися, що вони безпечні для астронавтів.
Ракета Space Launch System – сучасний аналог Saturn V, яка доставляла астронавтів NASA на місяць у 1960 – 1970-х роках.
Як повідомляв Укрінформ, Національне управління з аеронавтики і дослідження космічного простору (NASA) скасувало запланований на 29 серпня запуск ракети-носія SLS із космічним модулем у межах місії на Місяць «Artemis 1». Причиною такого рішення стала проблема з одним із чотирьох двигунів ракети.
Наступну спробу запуску зірвав ураган Ян.