Перша місія американського космічного агентства NASA щодо захисту планети Земля, під час якої було здійснене навмисне зіткнення зонду із астероїдом Dimorphos, показала успішний результат – астероїд змінив орбіту.

Про це заявили в понеділок у NASA, передає Укрінформ.
«Аналіз даних впродовж останніх двох тижнів дослідницькою групою NASA в рамках Тесту з подвійного перенаправлення астероїдів (DART), підтвердив, що кінетичний удар космічного корабля з ціллю – астероїдом Dimorphos – успішно змінив орбіту астероїда»,- зауважили в космічному агентстві.

Таким чином, ця місія стала першим випадком, коли людство навмисно змінило рух небесного об’єкта, а також першою повномасштабною демонстрацією технології відхилення астероїдів.
Як повідомляв Укрінформ, місія розпочалася 24 листопада минулого року, коли NASA спільно з компанією SpaceX успішно запустили в космос ракету-носій Falcon 9 з апаратом DART. Зонд підлетів до цілі 26 вересня та був навмисно спрямований у небесне тіло. Це стало випробуванням першої у світі планетарної оборонної системи, розробленої для запобігання потенційних зіткнень метеоритів та астероїдів із Землею.
Фото: NASA