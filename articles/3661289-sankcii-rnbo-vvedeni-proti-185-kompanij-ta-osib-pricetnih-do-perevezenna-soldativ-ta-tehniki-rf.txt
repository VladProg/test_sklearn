Володимир Зеленський підписав Указ про введення в дію рішення Ради нацбезпеки і оборони про запровадження санкцій проти юридичних та фізичних осіб, яких рф використовує для перевезення залізницею військової техніки та солдатів.

Про це Президент України Володимир Зеленський повідомив у своєму вечірньому зверненні, передає Укрінформ.

«Сьогодні ж я підписав указ про введення в дію рішення РНБО щодо санкцій проти юридичних і фізичних осіб, яких використовує держава-агресор, щоб перевозити залізницею військову техніку та солдатів. Ідеться про 185 компаній та осіб», - сказав Зеленський.

Відео: ОП
Він зазначив, що активи цих компаній в Україні блокуються, а наявне майно буде використане для оборони країни.
Також він підкреслив, що надалі буде проводитися робота над тим, щоб аналогічне блокування було застосоване й іншими країнами.
Окремо Зеленський подякував всім, хто допомагає Україні посилювати санкції проти росії.
“І, до речі, дякую всім розслідувачам, які викривають шляхи, що їх використовує держава-терорист, намагаючись обійти санкції», - додав він.
Як повідомлялося, Президент України Володимир Зеленський у неділю, 15 січня, підписав указ про введення в дію рішення Ради нацбезпеки і оборони України (РНБО) про застосування персональних санкцій проти ще 198 діячів культури і медіасфери.