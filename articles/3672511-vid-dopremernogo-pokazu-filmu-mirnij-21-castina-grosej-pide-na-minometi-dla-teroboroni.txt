Глядачі фільму «Мирний – 21» підтримають не лише українське кіно, але й захист країни, оскільки з кожного придбаного квитка 10 гривень підуть на придбання мінометних комплексів для Луганської бригади тероборони.

Про це повідомив режисер фільму «Мирний- 21» Ахтем Сеітаблаєв в Івано-Франківську на пресконференції перед допрем’єрним показом воєнної екшн-драми, передає кореспондент Укрінформу.
«10 гривень з кожного придбаного квитка на картину «Мирний – 21» будуть йти через фонд «Повернись живим» для придбання мінометних комплексів для наших побратимів, а саме – окремої 111-ї Луганської бригади тероборони ЗСУ. Таким чином, ми всі не лише підтримаємо українське кіно, а й захист нашої країни», - зазначив Сеітаблаєв.
За його словами, про життєву історію, яка лягла в основу стрічки, він довідався ще у 2014 році. Втім, тоді у неї не повірив, бо на власні бачив, як без збройного спротиву відбулась окупація Криму. У Луганську прикордонники зустріли «рускій мір», мужньо вступивши у бій.
«Я не розумів, коли чув цю історію, як це можливо. Бо це - найдовший кордон з росією, і що вплив російських ЗМІ і всього того, що ми знаємо як «рускій мір», не зламав людей і жодний не зрадив. Для мене питання довіри – одне із тих, яке формує кожну людину. Кожний може навести особистий приклад дружніх стосунків між друзями, братами, в родині чи у військовому підрозділі, а якщо цей підрозділ знаходиться ще й в умовах війни, яка розпочалась, то довіра до командира, до своїх підлеглих, то це просто питання життя і смерті», - розміркує режисер.
Він наголосив, що команда стрічки «Мирний-21» насамперед старалась зняти глядацьке кіно, яке показує і війну, і мужність, і любов, і зраду, і помилки.
«Ми намагались зробити разом з командою наш спільний доробок, наш фільм, максимально чесним. Для цього запросили і нам допомагали консультанти. Одним із них є чинний полковник Державної прикордонної служби України Анатолій Коцюрба. Він є одним зі співсценаристів цієї історії», - додав Сеітаблаєв.
Режисер зауважив, що над стрічкою «Мирний – 21» працювала та сама команда, яка створила фільм «Кіборги».
«Я люблю свою команду. Це команда професіоналів і моїх друзів. Вони дуже ретельно ставляться і до професії, і до того, що вони роблять… Жодної людини з нашої команди немає, яку б не зачепила війна. Більше того, один із моїх друзів, актор і не тільки, талановита людина Паша Лі загинув минулого року у березні в Ірпені. Він був волонтером і виконавцем однієї з головних ролей у фільмі», - зазначив Сеітаблаєв.
Фільм присвячений Паші Лі. Його загибель, каже режисер, посилила розуміння того, що в реальному житті нині відбуваються більш страшніші події, ніж може написати будь-який сценарист. Майданчика, де знімали фільм «Мирний – 21», а це військова частина у місті Васильків, більше немає, 24 лютого туди прилетіли російські ракети. Режисер зізнається, що нині підтримує зв’язки з Луганським прикордонним загоном, про який розповів у фільмі, та з хвилюванням готується до прем’єри стрічки в Академії прикордонної служби, яка запланована на 21 лютого.
В українських кінотеатрах фільм вийде у прокат 22 лютого.
Фото: usfa.gov.ua