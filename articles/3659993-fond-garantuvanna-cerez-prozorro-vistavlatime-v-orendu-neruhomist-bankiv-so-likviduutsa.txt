Фонд гарантування вкладів фізичних осіб на постійній основі виставлятиме на онлайн-аукціони системи Prozorro.Продажі права оренди нерухомого майна банків, що ліквідуються.

Як передає Укрінформ, про це повідомляє пресслужба Фонду гарантування.

«Таким чином, пошук орендарів через електронні онлайн-аукціони для майна банків, що ліквідуються, – є обов'язковою умовою, за винятком окремих випадків. Це передбачено Положенням про надання в оренду нерухомого майна банку, процедура ліквідації якого здійснюється Фондом шляхом проведення відкритих торгів (аукціонів) (далі – Положення), затвердженим рішенням виконавчої дирекції Фонду № 966, зареєстрованим у Мінюсті у грудні 2022 року. Відповідно до Положення, нерухоме майно банку передається в оренду шляхом проведення електронного аукціону за голландською моделлю, яка передбачає покрокове зниження стартової орендної плати із подальшим поданням цінових пропозицій «на підвищення», - йдеться в повідомленні.
Зазначається, Фонд гарантування вкладів завершив «пілотний проєкт», у межах якого права оренди нерухомого майна банків, що ліквідуються, виставлялися на онлайн-аукціони системи Prozorro.Продажі. У межах «пілоту» упродовж 2022 року було проведено 172 електронних аукціони. У результаті - за укладеними у 2022 році договорами розмір щомісячних надходжень від передачі в оренду приміщень становить майже 1,8 млн грн. Такі підсумки «пілотного проєкту» дозволили Фонду прийняти рішення про використання електронних аукціонів Prozorro.Продажі для передачі в оренду нерухомості неплатоспроможних банків на постійній основі.
«Мета Фонду – одержання максимальних надходжень від управління активами банків, що ліквідуються. Надходження від оренди, як і кошти від продажу активів та обслуговування і погашення кредитів – є одним із джерел, за рахунок чого погашаються вимоги кредиторів банку. За минулий рік від оренди майна банків було отримано майже 74 млн грн. При цьому ми відкриті до пошуку нових інструментів, здатних збільшити кошти, що надходять від роботи з активами, і від оренди майна зокрема», - сказала заступник директора-розпорядника Фонду гарантування Ольга Білай.
У Фонді гарантування очікують, що використання онлайн-аукціонів Prozorro.Продажі сприятиме розширенню кола потенційних орендарів та збільшенню конкуренції між ними. Це, у свою чергу, сприятиме зростанню орендної плати та надходжень до банків, що ліквідуються.
Як повідомлялося, через регулярні та тривалі відключення електроенергії уряд тимчасово дозволив проводити торги на Prozorro без аукціонів. Нововведення стосується закупівель, розпочатих із 3 січня.