Хакери, пов'язані з російськими військовими, у жовтні здійснили кілька атак на українські та польські транспортні й логістичні організації, заявила в четвер корпорація Microsoft.

Як передає Укрінформ, про це повідомляє CNN.
Хакерські атаки, здійснювані під керівництвом ГРУ рф, завдали шкоди транспортним та логістичним компаніям у Польщі й Україні, заявив представник Microsoft у інтерв'ю CNN, не коментуючи масштабів завданих збитків.
Зазначається, що у 2015 і 2016 роках ці самі хакери спричиняли відключення електроенергії в деяких частинах України.
Пов'язані з ГРУ атаки сигналізують про «підвищений ризик для організацій, які безпосередньо постачають чи транспортують гуманітарну або військову допомогу в Україну», ідеться в заяві Microsoft.
Як раніше повідомляло агентство, у Державній службі спеціального зв’язку та захисту інформації у липні-вересні 2022 року опрацювали 24 млрд подій інформаційної безпеки (ІБ) та 115 кіберінцидентів. У порівнянні з попереднім кварталом, кількість подій ІБ з високим рівнем критичності зросла у 3,8 раза, а кіберінцидентів – на 128%.