У Парижі відбулась аван-прем’єра фільму «Памфір» українського режисера Дмитра Сухолиткого-Собчука.

Як передає Укрінформ, на аван-прем’єру фільму «Памфір» завітали посол Литви у Франції та постійний представник Литви при ЮНЕСКО Йоланта Балчюнене, посол Греції у Франції та постійний представник Греції при ЮНЕСКО Марія Діамантопулу, постійний представник Польщі при ЮНЕСКО Маріуш Левицький, представник секретаріаіту гендиректора ЮНЕСКО Ніколас Кассіанідес, посол України у Франції Вадим Омельченко та директор Культурно-інформаційного центру посольства України у Франції Вікторія Гуленко.

Події фільму розгортаються на Заході Україні напередодні традиційного карнавалу Маланки. Памфір повертається до своєї родини після тривалої відсутності. Коли його син влаштовує підпал у молитовному домі, герой змушений відновити зв’язок зі своїм неспокійним минулим. Щоб відплатити за провину сина, Памфір звертає на ризикований шлях з незворотніми наслідками.

«Увага світу прикована до України, на жаль, це відбувається через трагічні події, але весь світ зараз пізнає Україну, українців, і я радий, що талановите українське кіно подорожує світом та дає можливість дізнатись про яскраву та самобутню сторону нашої країни», - зазначив посол України у Франції.

Світова прем’єра фільму відбулася в травні у програмі Двотижневика режисерів Каннського міжнародного кінофестивалю. За перші місяці фестивального релізу фільм був відібраний до показу в 25 країнах в отримав безліч призів та відзнак. На даний момент міжнародний реліз фільму підтверджений у Канаді, Франції, Італії, Польщі, Україні, Швейцарії, Греції, Індонезії, Словаччині та країнах Балтії. Світовий дистриб’ютор стрічки – паризька компанія Indie Sales.
У жовтні «Памфір» став тріумфатором національної української премії «КіноКоло», до комітету якої входять 46 кінокритиків, кінознавців та кіножурналістів. Стрічка отримала нагороди у п’яти з десяти номінацій: «Найкращий повнометражний ігровий фільм», «Найкращий режисер», «Відкриття року», «Найкращий сценарій» та «Найкращий актор».
Ролі у фільмі виконали Олександр Яцентюк, Соломія Кирилова, Станіслав Потяк, Мирослав Маковійчук, Олена Хохлаткіна, Іван Шаран.
«Памфір» створюється у копродукції України, Франції, Польщі, Чилі, Німеччини та Люксембургу. Виробництво фільму здійснює компанія BOSONFILM спільно з Les Films D’Ici, MADANTS, Quijote та у партнерстві з Mainstream pictures, Soilfilms, Wady Media та Moderator. Продюсери проєкту — Олександра Костіна, Євгенія Яцута, Лора Бріан, Клаудія Смея, Богна Шевчик, Жанкарло Насі, Артем Колюбаєв, Альона Тимошенко, Сільвана Сантамарія, Адольф Ель Ассаль, Адам Гуделл.
У 2019 році «Памфір» став переможцем 11-ого пітчингу Держкіно (ігрові повнометражні авторські фільми спільного виробництва), а також здобув підтримку Польського інституту кіно (PISF), швейцарського фонду Visions Sud Est, одного із найбільш відомих фондів у Європі, які фінансують експериментальне кіно – Hubert Bals Fund, французького національного центру кіно CNC Aide aux cínemas du monde, міжнародного фонду Goteborg Film Fund та Чернівецької обласної державної адміністрації.
Реліз фільму запланований на 2023 рік.
Як повідомляв Укрінформ, у межах 6-го тижня кінокритики презентували концепцію поновленого журналу "Кіно Коло" під назвою "Україна в огні".