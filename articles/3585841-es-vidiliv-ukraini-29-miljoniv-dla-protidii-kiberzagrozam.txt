Європейський Союз виділив Україні 29 млн євро для посилення її стійкості у протидії загрозам у кіберпросторі та цифровому просторі, з них 19 млн євро призначені для підтримки стійкої цифрової трансформації.

Як передає Укрінформ, про це повідомляє Державна служба спеціального зв’язку та захисту інформації за підсумками другого раунду Діалогу з питань кібербезпеки, проведеного між Україною та ЄС.
«ЄС виділив Україні 29 млн євро для посилення її стійкості у протидії загрозам у кіберпросторі та цифровому просторі. З цієї суми 10 млн євро використано для закупівлі обладнання й програмного забезпечення для цифрової безпеки та надання іншої відповідної підтримки, а решта 19 млн євро призначені для підтримки стійкої цифрової трансформації», - йдеться в повідомленні.
Під час зустрічі Україна та ЄС обмінялися думками про нинішній ландшафт загроз, зокрема, численні кібератаки на критичну інформаційну інфраструктуру України, які розпочалися ще до початку повномасштабного вторгнення у лютому і тривають донині.
Учасники зазначили, що завдяки співпраці з ЄС та іншими міжнародними партнерами у сфері кібербезпеки та кіберзахисту Україна продемонструвала здатність протистояти кібератакам.
Також українська та європейська сторони розповіли про актуальний інституційний потенціал у сфері кібербезпеки, обов’язки та зміни в політиках і законодавстві, в тому числі про зміни в Директиві про безпеку мереж та інформаційних систем (Директива NIS).
Було приділено увагу зусиллям України в розробленні власних політик і законодавства у сфері кібербезпеки та приведенні їх до стандартів ЄС.
Україна сторона наголосила на тому, що кіберпростір не має кордонів, і щоб бути стійкими до кіберзагроз, необхідно об’єднувати зусилля для побудови ефективної системи колективного захисту від хакерських атак.
Під час діалогу зазначалося, що реалізація Стратегії кібербезпеки України на 2021–2025 роки є важливим кроком на шляху до здобуття статусу повноцінного члена ЄС.
«ЄС і надалі надаватиме скоординовану політичну, фінансову та матеріальну підтримку Україні для посилення її кіберстійкості. Учасники домовилися про подальше посилення своїх зусиль заради забезпечення кібербезпеки», - додали в Держспецзв’язку.
Як повідомлялось, представники росії не увійшли до складу Ради Міжнародної спілки електрозв'язку (МСЕ). Загальний результат російських кандидатів – нуль голосів.