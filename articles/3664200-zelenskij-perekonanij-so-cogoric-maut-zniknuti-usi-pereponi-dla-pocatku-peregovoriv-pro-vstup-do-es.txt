Президент Володимир Зеленський вважає, що цього року мають зникнути всі перепони для початку щодо повноправного членства України в Європейському Союзі.


Про це він заявив на спільному засіданні уряду України та Європейської Комісії, передає кореспондент Укрінформу.
"Цей рік має стати тим часом, коли не залишиться жодної перепони для початку переговорів щодо повноправного членства України в ЄС. Україна виконає свою частину роботи, повинна виконати і виконає", - сказав глава держави.
Зеленський нагадав, що Президент Єврокомісії передала йому сьогодні звіт щодо другої частини опитувальника, який був наданий Україною перед отриманням кандидатства у члени ЄС.

Відео: Офіс Президента

За його словами, на основі цього звіту уряд почне "змістовну самооцінку", щоб привести законодавство України у відповідність до права ЄС.
Глава держави проінформував, що буде створено Національний план наближення до законодавства ЄС, за координацію якого відповідатиме віцепрем'єр-міністр з питань європейської та євроатлантичної інтеграції України Ольга Стефанішина.
Президент закликав українських посадовців швидко працювати над адаптацією українського законодавства до європейського.
Водночас він висловив сподівання, що проміжне оцінювання виконання рекомендацій Єврокомісії щодо кандидатства у члени ЄС вдасться провести навесні.
"Важливого рішення ми очікуємо вже цієї весни, дуже хочеться, щоб саме весни, від колег з Європейської Комісії. Завершується робота нашого уряду та Верховної Ради по виконанню семи рекомендацій, які окреслені у висновку ЄК щодо нашого кандидатства, відповідно настане час проміжної оцінки Єврокомісією реалізації цих рекомендацій", - зауважив Зеленський.
Президент підкреслив, що ментально Україна і ЄС уже разом, наші інституції об'єднується, і вже не уявити об'єднаної Європи без України.
"Україна та Євросоюз не є більше окремими суб'єктами європейського життя. Наші цінності спільні. Наша доля - спільна. Наш ворог - спільний, наш захист - спільний. А отже, і наше життя об'єднується", - переконаний Зеленський.
Як повідомлялося, 2 лютого в Києві проходить зустріч членів Колегії Європейської Комісії на чолі з Президентом Урсулою фон дер Ляєн з урядом України. Темами для обговорення є підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.
3 лютого у Києві відбудеться 24-й саміт ЄС-Україна.