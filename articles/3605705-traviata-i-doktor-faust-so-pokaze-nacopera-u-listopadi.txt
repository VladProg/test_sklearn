Національна опера України в листопаді запрошує на два прем’єрних покази - оперу Дж.Верді «Травіата» та балет «Доктор Фауст, а також балет «Віденський вальс», присвячений пам’яті художнього керівника балетної трупи театру Аніко Рехвіашвілі.

Як повідомили Укрінформу в пресслужбі театру, глядачам там запропонують кращі зразки світового та українського класичного мистецтва з поточного репертуару Нацопери.
У театрі нагадали, що в листопаді вистави також будуть лише денними, а показуватимуть їх тричі на тиждень: у п’ятницю (початок о 17 год.) і суботу та неділю (початок о 15 год.).
Цієї п’ятниці, 4 листопада, шанувальників балету запрошують на романтичний балет А. Адана «Корсар» із використанням музики Лео Деліба у постановці Віктора Яременка.
Цього разу в головних партіях глядачі побачать Микиту Сухорукова (Конрад, корсар), Ілону Кравченко (Медора), Анну Єлісєєву (Гюльнара), Володимира Кутузова (Ланкедем), Даніїла Сілкіна (Раб), Дениса Турчака (Бірбанто) та ін. Диригент – Герман Макаренко
У суботу, 5 листопада, в афіші театру - перлина українського оперного мистецтва «Наталка Полтавка» Миколи Лисенка. В титульній партії - Наталія Николаїшин. В інших головних партіях - Анжеліна Швачка (Горпина Терпелиха, мати Наталки), Сергій Пащук (Возний Тетерваковський, Наталчин жених), Богдан Тарас (Виборний Макогоненко), Дмитро Кузьмін (Петро, коханий Наталки). Диригент – Богдан Пліш.
У неділю, 6 листопада, на глядачів чекає чарівний комічний балет «Весілля Фігаро» на музику Вольфганга Амадея Моцарта у постановці Віктора Яременка.
У головних ролях: Тетяна Льозова (Сюзанна), Ярослав Ткачук (Фігаро), Костянтин Пожарницький (Граф Альмавіва), Маргарита Альянах (Графиня), Олексій Швидкий (Керубіно). Характерний образ темпераментної дами Марцеліни створить Віталій Нетруненко. Диригент – Герман Макаренко.
На 11 листопада в театрі запланували вечір одноактних балетів «Пахіта» Л.Мінкуса та «Болеро» М.Равеля за участю провідних солістів балетної трупи театру Наталії Мацак та Сергія Кривоконя.
У суботу, 12 листопада, - комічна опера Джоаккіно Россіні «Севільський цирульник» в осучасненій версії Анатолія Солов’яненка. Ця постановка відразу стала однією з найулюбленіших у киян та гостей міста. В головних ролях: Олександр Киреєв (Фігаро, цирульник)), Дмитро Іванченко (Граф Альмавіва), Сусанна Чахоян (Розина), Сергій Магера (Дон Базіліо, вчитель музики), Андрій Маслаков (Лікар Бартоло), Анжеліна Швачка (Берта) та ін.
Неділя, 13 листопада, подарує зустріч з витончено-романтичним балетом «Жизель» А.Адана. Головні партії у виставі виконують Катерина Алаєва та Микита Сухоруков.
У п’ятницю, 18 листопада, на сцені Нацопери покажуть одну з найпопулярніших у світі оперу Ж.Бізе «Кармен». Цього разу головні партії виконають Ірина Петрова (Кармен), запрошений соліст Олег Злакоман (Хозе), Тетяна Ганіна (Мікаела, наречена Хозе), Олександр Мельничук (Ескаміьо, тореадор), Ольга Фомічова (Фраскіта, циганка), Сергій Магера (Цуніга, капітан) та ін.
У суботу, 19 листопада, в афіші театру – балет «Дон Кіхот» Л.Мінкуса. Головні партії у виставі виконують: Ольга Голиця (Кітрі), Ян Ваня (Базиль), Ольга Киф’як-фон-Крамер (Вулична танцівниця), Віталій Нетруненко (Еспадо) та ін.
У неділю, 20 листопада, відбудеться третій прем’єрний показ опери «Травіата» Дж.Верді у постановці Анатолія Солов’яненка, який ще у 2019 році пообіцяв Києву авангардну версію однієї з найзнаменитіших і найкрасивіших опер у світі.
Головний меседж, який транслює ця постановка залу, - мистецтво поза часом. Незважаючи на епохи та інтер'єри, людські взаємини, міжособистісні конфлікти, проблеми та почуття залишаються незмінними.
Головні партії у третій прем’єрній виставі виконають Лілія Гревцова (Віолетта Валері), Дмитро Кузьмін (Альфред Жермон), Петро Приймак (Жорж Жермон, його батько), Володимир Тишков (Лікар Гренвіль) та інші солісти театру.
П’ятниця, 25 листопада, буде вечором одноактних балетів у постановці Віктора Іщука. Глядачів запрошують на балет «Широко заплющені очі» та третій прем’єрний показ балету «Доктор Фауст» на музику Р.Вагнера, Г.Берліоза, Ш.Гуно, Дж.Пуччіні, В.Белліні.
Балет «Доктор Фауст» - неокласична вистава в жанрі сатиричної трагедії за мотивами однойменних творів Йоганна Воольфганга фон Гете та Кристофера Марлоу. В постановці використовуються техніки неокласичного, класичного, історико-побутового танцю, пантоміми, а також вокал.
У суботу, 26 листопада, до Дня пам’яті жертв Голодоморів у театрі покажуть оперу Дж.Верді "Набукко".
Балет «Віденський вальс» у постановці Аніко Рехвіашвілі, який планується на неділю, 27 листопада, буде присвячений пам’яті художнього керівника балетної трупи театру. Це перший авторський багатоактний балет, який балетмейстерка створила в 2001 році. Він і сьогодні залишається однією з найкасовіших, найпопулярніших та найулюбленіших глядачами вистав Національної опери України.
Головні партії виконують провідні солісти балетної трупи театру Христина Шишпор, Володимир Кутузов, Тетяна Льозова, Ярослав Ткачук.
У Національній опері нагадали, що кількість глядачів у залі дуже обмежена - лише 450 осіб. У разі повітряної тривоги їх буде запрошено до тимчасового укриття у приміщенні гардеробу, розташованого поверхом нижче під фойє партеру.
Квитки на вистави надходять у продаж зазвичай за два тижні до вистави, придбати їх можна виключно онлайн.