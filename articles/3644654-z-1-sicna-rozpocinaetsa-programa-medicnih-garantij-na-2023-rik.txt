З 1 січня розпочинається Програма медичних гарантій на 2023 рік.

Про це повідомляє Укрінформ.
Бюджет Програми медичних гарантій на 2023 рік становить понад 142 млрд гривень. Із них 4,7 млн гривень виділено на реімбурсацію лікарських засобів.
Як і раніше, Програма медичних гарантій-2023 охоплюватиме всі основні види медичної допомоги: первинну, спеціалізовану та високоспеціалізовану, екстрену, паліативну допомогу та медичну реабілітацію. А також медичну допомогу дітям до 16 років та допомогу при вагітності та пологах.
Загалом у Програмі медгарантій на 2023 рік передбачено 39 пакетів послуг.
Серед нових пакетів, за якими громадяни зможуть отримати безоплатні послуги:
Реабілітаційна допомога дорослим та дітям у стаціонарних умовах. Тариф за цим пакетом при наданні реабілітаційних послуг за одним напрямом реабілітації складає 19 769 грн. Якщо пацієнт отримує реабілітаційні послуги одночасно за кількома напрямами, то ставка складе 33 607 грн.
Реабілітаційна допомога дорослим та дітям в амбулаторних умовах. Тариф на послуги за цим пакетом складає 10 820 грн.
Передбачений новий пакет «Готовність та забезпечення надання медичної допомоги населенню, яке знаходиться на території, де ведуться бойові дії». На цей пакет контрактуватимуться комунальні медзаклади (окрім стоматологічних та первинної ланки), які перебувають у зоні бойових дій та є в переліку Мінреінтеграції. НСЗУ сплачуватиме цим закладам фактичну вартість послуг, які медзаклади надавали впродовж 2022 року за вказаними пакетами.
Для медзакладів на тимчасово захоплених територіях передбачено пакет “Забезпечення збереження кадрового потенціалу для надання медичної допомоги населенню, яке знаходиться на території, яка перебуває в тимчасовій окупації”. Цей пакет буде діяти для комунальних медзакладів, які знаходяться на тимчасово захопленій території, згідно з переліком Мінреінтеграції. Оплати цим закладам залежатимуть від кількості та категорій працівників на 1 грудня 2022. Ставка за категоріями працівників становить: для керівників медзакладу та керівників структурних підрозділів – 26 000 грн; для лікарів (крім інтернів) та спеціалістів з вищою немедичною освітою, які допущені до медичної діяльності в медзакладах – 20 000 грн; для середнього медперсоналу – 13 500 грн; інші працівники та інтерни – 6700.
Ще один новий пакет Програми медгарантій у 2023 році - “Секційне дослідження”.
Тариф за медичну допомогу при пологах складе 15 137 грн. Для закладів, які надаватимуть комплексні медичні послуги матері й дитині - тариф буде майже 20 тис. грн.
За одним з найвищих тарифів у Програмі медичних гарантій оплачуватиметься неонатальна допомога – 135 тис. грн. Максимальний тариф складе 162 тис. грн за лікування недоношених дітей у перинатальних центрах ІІІ рівня,такий заклад визначатиметься в кожній області.
Тариф за медичні послуги за пакетом “Медична реабілітація немовлят, які народилися передчасно та/або хворими, протягом перших трьох років життя” складає 10 820 грн.
За хіміотерапевтичне лікування заклади отримають 36 тисяч, а за лікування дітей від онкохвороб НСЗУ сплачуватиме закладам до 131 тис. грн.
Тариф за лікування онкогематологічних захворювань складає 74 тис. грн. Пріоритетними також залишаються 6 досліджень для раннього виявлення онкології.
До Програми реімбурсації “Доступні ліки” у 2023 році увійдуть імуносупресивні препарати, тест-смужки для інсулінозалежних та знеболювальні для паліативних хворих.
Як повідомляв Укрінформ, Порядок реалізації програми державних гарантій медичного обслуговування населення у 2023 році затверджений Постановою уряду від 27 грудня 2022 р. № 1464.