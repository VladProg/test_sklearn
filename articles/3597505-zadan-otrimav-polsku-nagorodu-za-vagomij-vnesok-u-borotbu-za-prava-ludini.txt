Український письменник Сергій Жадан отримав премію імені Серхіо де Молла, яку в Польщі присуджують за вагомий внесок у боротьбу за права людини. Грошову складову премії митець інвестує в оборону Харкова.

Про це повідомляє пресслужба Міністерства культури та інформаційної політики в Телеграмі, передає Укрінформ.
"Премією імені Серхіо де Молла відзначають у Польщі за вагомий внесок у боротьбу за права людини, названа на честь бразильського дипломата Серхіо Віейра де Молла, що більше 34 років працював в ООН. Він загинув під час вибуху у будівлі ООН у Багдаді 19 серпня 2003 року", - йдеться в повідомленні.

Як зазначив Жадан, сьогодні для України питання боротьби за власні права і свободи є нагальним, бо "російські окупанти позбавили них тисячі наших співвітчизників".
Водночас він підкреслив, що грошову складову премії в розмірі 10 000 злотих він інвестує в оборону Харкова.
Сергій Жадан — український письменник, перекладач, громадський діяч, фронтмен гуртів «Жадан і Собаки» та «Лінія Маннергейма». Автор романів "Депеш Мод", "Ворошиловград", "Месопотамія", "Інтернат", а також поетичних збірок, зокрема, "Цитатник", "Ефіопія", "Життя Марії".