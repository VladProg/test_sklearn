Відомий міланський театр "Ла Скала" відкрив свій новий сезон у середу ввечері російською оперою "Борис Годунов" Модеста Мусоргського, що супроводжувалося акціями протесту.

Про це повідомляє Укрінформ з посиланням на АРА.
"Прем'єра з багатьма відомими гостями була затьмарена акціями протесту. Група лівих радикальних активістів спробувала прорватися через загородження перед входом до театру, але була відтіснена силовиками. Активісти протестували проти високих цін на енергоносії та проти правого уряду в Римі", - йдеться у повідомленні.
Крім того, представники української громади Мілана також провели протест біля "Ла Скали" проти прем'єри з російською оперою. Демонстранти з синьо-жовтими прапорами тримали плакати з гаслом "Ла Скала не повинна сприяти путінській пропаганді" та "Зупиніть війни, зупиніть росію, зупиніть путіна". "Ця демонстрація не проти культури, а проти пропаганди", - заявив один з організаторів.
Водночас п'ять членів італійської кліматичної групи "Ultima Generazione" ("Останнє покоління") були затримані поліцією Мілана у середу після того, як вони облили фасад театру синьою фарбою перед прем'єрою "Ла Скала".
Як зазначає АРА, участь у відкритті сезону "Ла Скали" взяли, зокрема, президент Італії Серджо Маттарелла, прем’єрка Італії Джорджа Мелоні та президентка Єврокомісії Урсула фон дер Ляєн. "Ми не повинні дозволити путіну знищити росію, цю чудову країну. Я вважаю, що російські композитори, такі, як Мусоргський чи Чайковський, і письменники, такі, як Толстой чи Достоєвський, є фантастичними", - сказала фон дер Ляєн.
У відповідь на критику рішення "Ла Скала" відкрити сезон 2022-2023 років російською оперою, Мелоні заявила, що культуру не варто змішувати з політикою. "Ми не маємо нічого проти російського народу. Ми проти уряду, який напав на суверенну державу", - заявила вона.
Як повідомлялося, на тлі загарбницької війни росії проти України міланський оперний театр "Ла Скала" вперше за 200 років розпочне свій сезон російською оперою "Борис Годунов" Мусоргського. У балетний сезон також увійдуть "Лускунчик" і "Лебедине озеро" Петра Чайковського та "Ромео і Джульєтта" Сергія Прокоф’єва.


Консул України в Мілані Андрій Картиш у листі до директора "Ла Скала" Домініка Меєра, мера Мілана Джузеппе Сала та губернатора Ломбардії Аттіліо Фонтана закликав переглянути репертуар театру та не відкривати сезон 7 грудня оперою "Борис Годунов", а також уникати російських постановок, аби не сприяти "пропагандистським елементам".
У відповідь Меєр сказав, що відкриття сезону театру російською оперою "Борис Годунов" нібито не сприятиме російській пропаганді.