Київське «Динамо» транзитом через Кишинів (Молдова) вирушило на зимовий тренувальний збір до Туреччини, де продовжить підготовку до весняної частини футбольного сезону.

Як повідомляє пресслужба «біло-синіх», на збір динамівці поїхали розширеним складом, оскільки тренерський штаб дасть шанс проявити себе цілій групі молодих гравців, які будуть задіяні і в тренувальному процесі, і у контрольних поєдинках, передає Укрінформ.
Футболісти молодіжної команди працюватимуть під керівництвом Ігоря Костюка, тренувальний процес координуватиметься штабом першої команди.
Збір триватиме понад місяць. У рамках програми підготовки заплановано проведення низки контрольних матчів. Деякі суперники вже відомі: це «Рапід» (Відень, Австрія), «Марібор» (Словенія) та «Аустрія Лустенау» (Австрія). Цей список ще поповнюватиметься.
Склад основної команди «Динамо» на зборі в Туреччині:
воротарі - Георгій Бущан, Руслан Нещерет, Валентин Моргун;
захисники - Олександр Тимчик, Костянтин Вівчаренко, Денис Попов, Ілля Забарний, Олександр Сирота, Антон Боль, Владислав Дубінчак, Микита Кравченко, Микита Бурда, Томаш Кендзьора;
півзахисники - Антон Царенко, Назар Волошин, Олександр Яцик, Володимир Шепелєв, Владислав Кабаєв, Олександр Андрієвський, Сергій Сидорчук, Денис Гармаш, Олександр Караваєв, Беніто, Самба Діалло, Джастін Лонвейк, Кахім Перріс, Віталій Буяльський;
нападники - Владислав Супряга, Владислав Ванат, Владислав Кулач, Артем Бєсєдін.
Фото: fcdynamo.com.