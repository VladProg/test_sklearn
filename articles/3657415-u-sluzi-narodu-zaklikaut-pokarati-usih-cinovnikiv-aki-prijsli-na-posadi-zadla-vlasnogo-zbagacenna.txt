Політична партія "Слуга народу" закликає правоохоронні та антикорупційні органи провести ретельне, безкомпромісне і швидке розслідування щодо корупційних діянь високопосадовців Кабінету Міністрів та окремих міністерств.

Про це йдеться в заяві політсили, повідомляє Укрінформ.
Наголошується, що партія має одностайну позицію щодо людей, які через брак порядних і чесних спеціалістів змогли влаштуватися на державні посади і використовують їх для власного збагачення. "Ці люди мають бути жорстко покарані у повній відповідності до закону. Незважаючи на посаду і час перебування на ній. Незважаючи на особисті досягнення чи впізнаваність в інформаційному просторі", – підкреслюється в заяві.
Представники "Слуги народу" подякували Національному антикорупційному бюро за рішучі й безкомпромісні дії щодо викриття злочинів. "Закликаємо вас та інші правоохоронні органи довести справу до кінця, отримати аргументовані та переконливі докази, які не дозволять справам розвалитися у судах", – додається в заяві.
Члени партії також звернулися до керівників уряду, міністерств і відомств, зазначивши, що їхня політична реакція має відповідати принципу нульової толерантності до корупції, бути швидкою, жорсткою і однозначною. Вони висловили вдячність тим керівникам, які сьогодні діють саме так.
Водночас партійці "Слуги народу" звернулися до громадян України, запевнивши, що зроблять усе, щоб притягнути винних у корупційних діяннях до відповідальності – як політичної, так і кримінальної.
"Разом із тим, маємо всі розуміти: ми протистоїмо потужному і підступному ворогові, який діє не лише на полі бою чи через обстріли українських міст і сіл – а ще й за допомогою отруйної пропаганди. Його мета – поцілити у єдність нашого народу і незламність нашої держави. Щоб розхитати нас зсередини, якщо вже він це не може зробити ззовні. Тому всі ми маємо утриматися від передчасних висновків, узагальнень і обвинувачень. Ми разом створили відповідне законодавче поле і громадський тиск, щоб кожен корупціонер знав: відповідальність неодмінно настане", – відзначається в заяві.
Як повідомляв Укрінформ, у Спеціалізованій антикорупційній прокуратурі заявили, що заступника міністра розвитку громад, територій та інфраструктури Василя Лозинського викрили на одержанні 400 тисяч доларів хабаря за сприяння в укладанні договорів на закупівлю обладнання та техніки. Кабінет Міністрів звільнив Лозинського із відповідної посади.
Окрім того, видання "Дзеркало тижня" опублікувало матеріал, згідно з яким нібито ціни на закупівлю продуктів і надання послуг із харчування для військових у контракті Міністерства оборони України перевищують роздрібні у два-три рази. Своєю чергою у компанії ТОВ "Актив компані", що є контрагентом Міноборони щодо надання послуг із забезпечення продуктами харчування військовослужбовців, заперечили звинувачення у завищенні цін, а також називали викладену у ЗМІ інформацію маніпулятивною.