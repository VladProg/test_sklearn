Колишній прем'єр-міністр Великої Британії Борис Джонсон закликав Захід надати танки Україні і не зважати на те, що подумає президент рф володимир путін.

Про це він заявив на українському сніданку в Давосі, повідомляє кореспондент Укрінформу.
«HIMARS став дуже ефективним. Дайте їм танки! Дайте танки! Ми абсолютно нічого не втрачаємо. І найважливіше – це те, що ми продовжуємо недооцінювати можливість і бажання українців боротися і захищати свою Батьківщину. Ми не зрозуміли спочатку. Ми думали, що вони за дні просто здадуться, але ми маємо допомогти їм перемогти якомога швидше», - наголосив експремʼєр.
Він зауважив, що Захід не повинен думати про карʼєру путіна, а фокусувати свою увагу на тому, щоб підтримувати Україну і надати Президенту Володимиру Зеленському інструменти, які йому потрібні.
«Вони можуть перемогти і ми весь час недооцінюємо ефективність тої зброї, яку ми надали. Я ніколи не вірив у те, що ракети будуть настільки ефективними. HIMARS став дуже ефективним», - сказав Джонсон.
Колишній очільник уряду Британії також висловив переконання, що путін не застосує ядерну зброю: «Він фактично такий хлопець, який хоче, щоб ми просто думали, але він ніколи цього не зробить… тому що у нього зараз економічний параліч, він втрачає землю під ногами і, без сумнівів, Індія та Китай відвернуться від нього. Це лякає росіян».
Як повідомляв Укрінформ, у понеділок, 16 січня, міністр оборони Британії Бен Воллес оголосив під час виступу в Палаті громад про виділення «найбільшого пакета військової допомоги» для прискорення успіху України.
За словами Воллеса, це включає передачу Україні роти танків типу Challanger 2, САУ AS90, 100 одиниць бронетехніки, пакет для розмінування, десятки БПЛА, 100 тисяч артилерійських снарядів, сотні «вдосконалених ракет» у тому числі Starstreak.
Фото: Офіс Президента