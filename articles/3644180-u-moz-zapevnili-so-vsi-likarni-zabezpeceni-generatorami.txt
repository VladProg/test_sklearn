Усі заклади охорони здоров’я України забезпечені альтернативними джерелами живлення на випадок відключень електроенергії.

Про це сказала керівниця директорату медичних послуг МОЗ Олександра Машкевич в ефірі телемарафону, повідомляє Укрінформ.
“Ми всі з вами повинні готуватися до непередбачуваних ситуацій. Ми бачимо, що ворог, на жаль, б’є по об’єктах критичної інфраструктури, так само і по медичним закладам. Усі наші лікарні, заклади охорони здоров’я забезпечені альтернативним джерелом живлення”, - зазначила Машкевич.
Таким чином, наголосила вона, “якщо пацієнту необхідна буде екстрена медична допомога і госпіталізація, жодним чином вона не буде обмежена і пацієнт допомогу отримає у стаціонарі”.
Крім того, вона порадила українцям дізнатися альтернативний номер телефону свого сімейного лікаря та мати в запасі необхідні ліки, особливо якщо пацієнт постійно приймає якийсь препарат.
Як повідомлялося, раніше в Національній службі здоров'я надали поради українцям, як завчасно перед святами подбати про доступ до медичної допомоги, адже вона може знадобитися раптово.