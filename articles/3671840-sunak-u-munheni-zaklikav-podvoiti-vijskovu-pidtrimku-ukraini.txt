Прем'єр-міністр Великої Британії Ріші Сунак закликав світових лідерів "подвоїти військову підтримку" України та наголосив, що російська війна проти України поставила під сумнів "безпеку і суверенітет кожної нації".



Як передає кореспондент Укрінформу, про це глава британського уряду заявив під час виступу на Мюнхенській безпековій конференції.
У своїй промові Сунак, зокрема, вказав на те, що Британія стала першою країною, яка надала Україні важкі танки і почала тренувати пілотів та морських піхотинців. Він поінформував, що минулого року Сполучене Королівство надало Україні 2,3 млрд фунтів "і у 2023 році ми дамо стільки ж або й більше". За його словами, у союзників також схожі історії і "колективні зусилля приносять результат".
"Але кожного дня російські війська все ще завдають нові біль та страждання. І єдиний шлях змінити це – щоб Україна перемогла. Ми потребуємо військової стратегії, щоб Україна отримала рішучі здобутки на полі бою для перемоги у війні, та політичної стратегії, щоб здобути мир", - заявив британський прем’єр.
Він нагадав: для того, щоб виграти війну, "Україна потребує більше артилерії, броньованих машин та протиповітряної оборони".
"І тому зараз настав момент, щоб подвоїти нашу військову підтримку", - наголосив Сунак.
За його словами, "коли путін розпочав цю війну, він зробив ставку на те, що наша рішучість похитнеться". "Навіть зараз він робить ставку на те, що ми прийдемо в сум'яття. Але ми довели, що він помилявся тоді, і ми доведемо, що він помиляється зараз", - наголосив він.
Глава британського уряду повідомив, що у наступні місяці партнери поставлять Україні "стільки техніки, скільки ми поставили протягом усього 2022 року".
"Спільно ми також маємо допомогти Україні захистити свої міста від російських бомб та іранських дронів. І саме тому Велика Британія буде першою країною, яка надасть Україні далекобійну зброю. І саме тому ми працюємо з нашими союзниками, щоб надати Україні найбільш сучасні протиповітряні системи та побудувати Повітряні сили, які вони потребують для захисту своєї нації", - завив він.
Сунак додав, що Велика Британія "готова допомогти будь-якій країні надати літаки, які Україна може використовувати сьогодні". "Але ми маємо також тренувати українських пілотів, щоб вони могли керувати найбільш сучасними літаками. І це саме те, що Велика Британія робить, щоб Україна мала можливості для захисту своєї безпеки у довгостроковій перспективі", - додав він.
Як повідомляв Укрінформ, прем'єр-міністр Великої Британії Ріші Сунак на Мюнхенській безпековій конференції заявив, що НАТО має надати Україні довгострокові запевнення підтримки та передові спроможності.