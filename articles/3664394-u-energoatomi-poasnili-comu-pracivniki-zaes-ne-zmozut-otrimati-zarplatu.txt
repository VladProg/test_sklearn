Атомники Запорізької АЕС не можуть отримати заробітну плату, оскільки російські окупанти виводять з обігу гривню.

Як передає Укрінформ, про це повідомляє ДП «НАЕК «Енергоатом» у Телеграмі.
«У місті (Енергодар – ред.) живуть атомники Запорізької АЕС, котрі відмовилися співпрацювати з ворогом і продовжують на картки отримувати зарплатню від ДП «НАЕК «Енергоатом». Внаслідок фінансового терору рашистів зараз всі вони опинилися на межі виживання, бо матимуть труднощі з базовими потребами, наприклад елементарною купівлею продуктів», – ідеться у повідомленні.
Зазначається, що днями російські загарбники «почистили» обмінники, і тепер в Енергодарі майже неможливо обміняти українську валюту. Окупанти просто не залишають енергодарцям вибору, змушуючи переходити на ворожу валюту. Намагаються хоч у такий спосіб здолати нескорених людей, які не втрачають гідності навіть у жорстких умовах російської окупації.
Як повідомлялося, росатом знижує зарплату працівникам Запорізької АЕС, котрі підписали договір з окупантами, майже вдвічі.