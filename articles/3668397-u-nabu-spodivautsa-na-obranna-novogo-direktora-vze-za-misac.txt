У Національному антикорупційному бюро вважають, що новий директор цього відомства буде призначений максимум через місяць.

Про це під час публічної дискусії «Антикорупція під час війни. Підсумки 2022 року» сказав т.в.о. директора НАБУ Гізо Углава, повідомляє кореспондент Укрінформу.
«Найголовніший виклик для нас, мабуть, це обрання нового директора, який, думаємо, що максимум через місяць уже буде призначений», - зазначив він.
Углава уточнив, що для подальшого розвитку антикорупційного бюро також дуже важливим є збільшення штатного ресурсу НАБУ і створення експертної установи.
«Без цих кроків НАБУ фактично не зможе ні розвиватися, ні показувати кращі результати для всіх. Можна сказати, що ми на ранньому етапі щодо боротьби з корупцією, і для всієї антикорупційної інфраструктури ще попереду багато роботи», - вважає чиновник.
Також т.в.о. директора НАБУ зазначив, що вони продовжують розвивати і e-case менеджмент.
«Тут ми, можна сказати, піонери у цій справі в Україні. У системі вже зареєстровано 327 кримінальних справ. І ми сподіваємося, що вийдемо на повні виробничі можливості цієї системи уже до кінця весни», - додав він.
Як повідомлялося, 17 січня комісія з проведення конкурсу на зайняття посади директора НАБУ за результатами тестування загальних здібностей відсіяла 28 кандидатів. До наступного раунду пройшли 22 претенденти.
Повноваження попереднього директора НАБУ - Артема Ситника - закінчилися 16 квітня 2022 року.