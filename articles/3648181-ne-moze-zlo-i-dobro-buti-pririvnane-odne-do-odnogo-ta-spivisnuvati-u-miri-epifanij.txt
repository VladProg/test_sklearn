Український народ уже досяг багатьох перемог та зруйнував плани кремлівського тирана щодо швидкого підкорення нашої держави.

Про це митрополит Київський і всієї України Епіфаній сказав під час звершування в Успенському соборі Києво-Печерської лаври Божественної літургії з нагоди Різдва Христового, передає кореспондент Укрінформу.
«Там, де правда, там Бог, а з Богом ми неодмінно переможемо. З допомогою Божою наш народ вже досяг багатьох перемог, зруйнував плани кремлівського тирана швидко підкорити нас. Ми вже досягли моральної перемоги, адже всі люди доброї волі засуджують акти геноциду, терору та численні воєнні злочини, які російська імперія зла чинить на нашій землі», - сказав предстоятель Православної церкви України.
За його словами, український народ прагнув мирно жити, маючи порозуміння з усіма сусідами, але ворог "лукаво та підступно" порушив мир та вдерся на нашу землю, проливаючи кров, сіючи смерть, бажаючи знищити нашу державність і саму українську ідентичність.
«Понад три десятиліття тому ми вирвалися із багатовікового рабства, скинули ярмо, стали незалежними, розпочали будування власної суверенної держави. Ті, хто тримав нас у неволі, не могли стерпіти наших досягнень і нашого успіху. Диявольські злоба та заздрість спонукали їх розпочати війну, але в ній вони обов'язково зазнають поразки, адже правда на нашому боці», - зазначив митрополит Епіфаній.
У ці святкові дні він закликав вірян з особливим почуттям просити Господа допомогти подолати ворогів, вигнати чужоземну навалу з української землі і завдяки перемозі правди утвердити справедливий та тривалий мир.
«Святкуючи Різдво Христове, ми стверджуємося у переконанні, що так і буде. Але водночас ми пам’ятаємо тих, хто захищає правду і свободу – наших воїнів , які зараз обороняють нас від російської навали, російської агресії. Найтепліші молитви та найсердечніші побажання сьогодні лунають для наших новітніх героїв. Згадаймо також наших братів та сестер, які змушені відзначати свята у неволі, на тимчасово окупованих українських землях. Згадаймо про наших військових та цивільних полонених та інших несправедливо ув’язнених, і просімо у Господа для них захисту та швидкого звільнення», - наголосив предстоятель ПЦУ.
Він також закликав згадати у молитві всіх вимушених переселенців і біженців, волонтерів, жертводавців.
Предстоятель ПЦУ наголосив, що Різдво Христове спонукає українців до вибору життєвого шляху: прийняти сина Божого чи відкинути його.
«Не може зло і добро бути прирівняне одне до одного та співіснувати у мирі. Праведність та гріх, свобода та рабська неволя не сполучаються одне з одним, а перебувають у боротьбі між собою. Тож для осягнення миру з Богом, для освітлення благодаті кожна людина повинна вступити у боротьбу із темрявою, гріхом та злом, адже сам Христос каже, що ніхто не може служити двом господарям, бо або одного полюбить, а другого буде ненавидіти, або одного триматиметься, а другим знехтує. Не можна служити Богові та мамоні», - наголосив митрополит.
Як повідомлялося, в Успенському соборі Києво-Печерської лаври митрополит Київський і всієї України Епіфаній уперше звершує Божественну літургію з нагоди Різдва Христового.