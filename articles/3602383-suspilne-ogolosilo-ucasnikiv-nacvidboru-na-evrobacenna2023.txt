Суспільне мовлення презентувало список із 36 учасників Національного відбору на участь у Євробаченні-2023.

Про це повідомляє Державний комітет телебачення і радіомовлення у Фейсбуці, передає Укрінформ.
"Багатьом з музикантів було важко знову почати писати, чимало з них - у вимушеній еміграції або на межі зміни професії, або навіть виживання. Але ми маємо лонглист із 36 пісень, в якому є все - від авторської пісні, дрім-попу та року до інді, репу, етніки. Є, звичайно, і декілька міцних сучасних бойовиків, здатних розірвати будь-яку сцену", - зазначив музичний продюсер Нацвідбору Дмитро Шуров (Pianoбой).
Серед претендентів такі виконавці та музичні гурти, як 2TONE, Angelina, DAYTON, DEMCHUK, Drevo, Elysees, FIINKA, Havkа, Jerry Heil, Iana Kovaleva, Kozak Siromaha, KRUTЬ, Lue Bason, Moisei, Olivan, OOHLA, Oy Sound System, SASHA, Seréen, sexnesc, Shy, SKYLERR, SOWA, Tember Blanche , Tery, TVORCHI , Victoria Niro, Vynohradova, Zetetics, Лилу45, Макс Пташник, Мія Рамарі, Роялькіт, Саша Фадєєва, ТÓНКА, Циферблат.

За інформацією Суспільного, список фіналістів буде оголошено до 17 листопада. Фінал Нацвідбору відбудеться 17 грудня у форматі телевізійного концерту у прямому ефірі.
Як повідомлялося, 67-й пісенний конкурс "Євробачення" пройде у Ліверпулі у травні наступного року. Півфінали конкурсу відбудуться 9 та 11 травня, а фінал – 13 травня.