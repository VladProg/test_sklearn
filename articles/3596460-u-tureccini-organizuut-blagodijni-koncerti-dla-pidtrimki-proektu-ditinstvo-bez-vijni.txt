У турецьких Стамбулі й Анталії 27 та 29 жовтня в межах серії благодійних концертів Save Childhood відбудуться виступи українського гурту The Hardkiss. Усі кошти від концертів будуть передані проєкту “Дитинство без війни”

Про це повідомляє посольство України в Туреччині, передає Укрінформ.
“Український музичний фестиваль Atlas Festival спільно з благодійним проєктом Childhood without War (“Дитинство без війни” - ред.) в Туреччині організовують серію благодійних концертів Save Childhood. Мета проєкту – допомогти дітям, які постраждали від війни в Україні. Перші концерти відбудуться 27 жовтня в Анталії та 29 жовтня в Стамбулі за участі українського гурту The Hardkiss”, - повідомляє диппредставництво.
Увесь прибуток з концертів буде перераховано проєкту Childhood Without War.
На офіційній сторінці проєкту Childhood Without War зазначається, що також плануються концерти в Ізмірі.
Childhood Without War – благодійний проєкт допомоги дітям з України, які постраждали від воєнних дій росії. Проєкт займається евакуацією дітей-сиріт, дітей, позбавлених батьківської опіки та піклування, а також дітей, що опинились у складних життєвих обставинах, з небезпечних зон в Україні до Туреччини і забезпечує їх усіх необхідним.
Фото: freepik.com