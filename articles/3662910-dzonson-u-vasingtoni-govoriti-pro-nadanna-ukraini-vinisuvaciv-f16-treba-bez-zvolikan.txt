Колишній премʼєр-міністр Великої Британії Борис Джонсон закликав не зволікати з процесом обговорення та прийняття рішення щодо задоволення запиту України на винищувачі F-16

Про це він заявив під час зустрічі з журналістами в Вашингтоні, передає власний кореспондент Укрінформу.
«Я думаю, мій загальний аргумент був би таким: давайте продовжимо обговорення (щодо надання F-16 – ред.), але не будемо зволікати. Я вважаю життєво важливим, щоби Україна якомога швидше отримала необхідне для неї озброєння»,- зауважив Джонсон.
У цьому контексті він підкреслив, що адміністрація Байдена ще до початку агресії робила суттєві внески в оборонну допомогу для України й потім фактично очолила міжнародні зусилля.
«Тож я сподіваюся, що адміністрація продовжить розвивати свої досягнення», - зазначив експремʼєр.
Він додав, що інвестиції в безпеку, які зробили США за цей період, є розумним кроком у довгостроковій перспективі для всієї євроатлантичної спільноти. Адже стримування та припинення агресії рф в Україні збереже багато спільних сил і коштів у довгостроковій перспективі.
«І це мої аргументи, але я вважаю, що критикувати США в будь-який спосіб (у питанні F-16- ред.) було би дуже, дуже неправильно. Те, що вони зробили, було абсолютно неймовірним. І я знаю, що попереду буде більше», - зазначив Джонсон.
Він також нагадав, що подібна риторика, коли Україні спочатку відмовляли в забезпеченні нових озброєнь, а потім надавали, мала місце й раніше. Так було і з протитанковими ракетами, а також з важкими танками. Але щоразу для українців це була суттєва допомога.
Як повідомляв Укрінформ, напередодні президент США Джо Байден заявив, що Сполучені Штати не готові надати Україні винищувачі F-16.