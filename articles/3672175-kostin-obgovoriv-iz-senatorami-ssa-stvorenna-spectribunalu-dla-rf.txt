Генпрокурор Андрій Костін під час візиту до Мюнхена обговорив із делегацією Конгресу США шляхи відновлення справедливості для України, зокрема створення спецтрибуналу для російської федерації.

Як передає Укрінформ, про це Офіс генпрокурора повідомляє у Телеграмі.

Зазначається, що до складу делегації Конгресу США ввійшли сенатори Шелдон Вайтхаус, Ліндсей Грем, Дік Дурбін, Річард Блюменталь, Ангус Кінг та конгресмен Девід Чічілліне.
«США чітко заявили: кожен, хто скоїв воєнні злочини в Україні, понесе відповідальність», – зауважив Костін.
Генпрокурор наголосив на необхідності об'єднати зусилля для створення спеціального трибуналу щодо злочину збройної агресії рф проти України, підкресливши, що такий трибунал є найбільш реалістичним і ефективним способом подолати функціональний імунітет та притягнути до відповідальності найвище керівництво держави-агресора.
Як повідомлялося, 17-19 лютого у Німеччині проходить зустріч провідних політиків Європи та світу в межах Мюнхенської безпекової конференції, присвяченої найактуальнішим проблемам глобальної безпеки.
Фото: Офіс генпрокурора, Телеграм