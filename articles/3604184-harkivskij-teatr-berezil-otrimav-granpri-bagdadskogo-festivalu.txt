Харківський театр “Березіль” за виставу “Калігула” отримав Гран-прі Міжнародного Багдадського фестивалю, а актор Максим Стерлик переміг у номінації “краща чоловіча роль”.

Про це повідомляється на сторінці театру у Фейсбуці, передає Укрінформ.
“Тепер офіційно: вистава нашого театру “Калігула” за п'єсою Альбера Камю (режисер – Олександр Ковшун) здобула Гран-прі III Міжнародного Багдадського театрального фестивалю, а виконавець головної ролі Максим Стерлик переміг у номінації “краща чоловіча роль”, - ідеться у повідомленні.

Як зазначають у театрі, постановка дає змогу відкривати самобутню театральну культуру арабського світу і презентувати там український/європейський театр.
“А в нинішні драматичні часи, коли навіть наша невеличка команда розкидана по всій країні, можливість зібратися разом, зіграти виставу і отримати визнання, є особливо цінною”, - йдеться у повідомленні.
Також зазначається, що у виставі були задіяні актори Вінницького театру ім. Садовського, “які гармонійно влилися до ансамблю "Калігули”.
«Березіль» — український театр-студія, заснований Лесем Курбасом у 1922 році у Києві. В 1926 році його було переміщено до Харкова, де він зайняв приміщення, яке до цього належало театру імені І. Франка під керівництвом Гната Юри. Нині назву «Березіль» має мала сцена Харківського академічного українського драматичного театру імені Т. Г. Шевченка.


Фото: Харківський театр ім. Шевченка "Березіль"