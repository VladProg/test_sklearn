Кабінет Міністрів розширить перелік закупівельних даних, які публікуються в системі Prozorro.

Як передає Укрінформ, про це Прем’єр-міністр України Денис Шмигаль повідомив під час засідання уряду.
"Наостанок маємо ще одне важливе рішення, яке стосується державних закупівель. Після початку повномасштабної війни частина закупівель стала менш публічною через питання національної безпеки. Проте ми маємо повертатися до прозорих процедур, аби мінімізувати корупційні ризики. Сьогодні уряд затвердить низку змін у документ, який стосується державних закупівель. Буде розширено перелік закупівельних даних, які публікуються в системі. Зменшуємо кількість випадків, коли закупівлі можуть проходити без використання електронної системи", - повідомив Шмигаль.
Він наголосив, що всі договори, додатки та внесення змін до договорів за результатами аукціонів мають публікуватись у системі.
"Ми робимо важливі кроки до більшої прозорості та відкритості перед нашим суспільством", - підкреслив Шмигаль.
Як повідомлялося, через регулярні та тривалі відключення електроенергії уряд тимчасово дозволив проводити торги на Prozorro без аукціонів. Нововведення стосується закупівель, розпочатих із 3 січня. Також, уряд ініціював створення робочої групи під головуванням першого віцепрем’єр міністра - міністра економіки Юлії Свириденко, яка має розробити оновлену систему закупівель продуктів харчування для армії.
Фото: Телеграм Дениса Шмигаля