Компанія Mazda розглядає можливість повністю припинити виробництво автомобілів у росії.

Про це повідомляє Укрінформ з посиланням на Nikkei Asia.
“Mazda розглядає можливість припинення виробництва в росії, оскільки перебої в ланцюзі поставок, спричинені війною в Україні, ускладнюють відновлення роботи”, - йдеться у повідомленні.
Зазначається, що Mazda виробляє автомобілі на спільному з компанією “Соллерс” підприємстві. Виробництво вже було зупинене навесні, а зараз японська компанія розглядає можливість повністю вийти із спільного проєкту.
За інформацією видання, рішення про припинення продажів машин або їх технічного обслуговування в росії поки що не ухвалене.
Як повідомляв Укрінформ, Toyota закриває свій завод у росії. Таке рішення пов'язане з неможливістю відновити постачання комплектуючих до росії. При цьому компанія поки що не йде з росії.
Виробництво Toyota у росії стартувало 2007 року. президент путін брав участь у церемонії закладання першого каменя на місці майбутнього підприємства у 2005 році, а потім і в його запуску. Інший завод, відкриття якого відвідував путін, — Mercedes у Підмосков'ї — зараз продається.
Після повномасштабного російського вторгнення в Україну 24 лютого демократичні країни запровадили санкції проти росії, які торкнулися цілих галузей економіки. Більш як тисяча іноземних компаній оголосили про залишення країни.
Фото: GettyImages