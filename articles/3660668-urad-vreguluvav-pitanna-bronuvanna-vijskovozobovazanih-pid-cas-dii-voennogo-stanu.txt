Кабінет Міністрів на засіданні у п’ятницю врегулював питання бронювання військовозобов’язаних за списком військовозобовʼязаних під час дії воєнного стану.

Про це повідомив у Телеграмі постійний представник Кабміну у Верховній Раді Тарас Мельничук, передає Укрінформ.
«Затверджено Порядок бронювання військовозобов’язаних за списком військовозобовʼязаних під час дії воєнного стану; Порядок та критерії визначення підприємств, установ і організацій, які є критично важливими для функціонування економіки та забезпечення життєдіяльності населення в особливий період», - написав Мельничук.
За його словами, встановлено, що відстрочки від призову на військову службу під час мобілізації, які були надані військовозобовʼязаним рішеннями Мінекономіки, є чинними протягом строку, на який вони надані.
Як повідомляв Укрінформ, Кабінет Міністрів схвалив постанову, яка забороняє на час війни виїзд чиновників за кордон без поважних причин.