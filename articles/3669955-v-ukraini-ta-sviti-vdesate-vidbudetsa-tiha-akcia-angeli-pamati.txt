Десята всесвітня «тиха» акція «Ангели пам’яті» із вшанування Героїв Небесної Сотні і усього Небесного воїнства відбудеться 18-20 лютого в різних містах України та на кількох континентах.

Про це Укрінформу повідомили в мистецькій агенції «Територія А», яка є співорганізатором заходу.

«Щороку українці у всьому світі створюють тисячі витинанок із білого паперу, які символізують загиблих за Україну і нашу спільну болючу пам’ять та віру в перемогу світла над темрявою», – розповіла ініціаторка акції, відома українська співачка та громадська діячка Анжеліка Рудницька.

Захід започаткували у 2014 року як символічну традицію поминати загиблих за Україну білими ангелами, його співорганізатором також є Центр фольклору та етнографії і Національний музей Революції Гідності.

Ангели мають бути зроблені у вигляді витинанок з білого паперу, оскільки акція – екологічна. «Хоча дощі, сніги, вітри розмивають ангелів, і вони зникають з дерев, але лишаються у нашій пам’яті», – переконана ініціаторка.
У Києві акція відбудеться 20 лютого о 12:00 на алеї Героїв Небесної Сотні.
В Україні акція пройде у Вінниці, Кривому Розі, Павлограді, Коломиї, Броварах, Луцьку, Львові, Трускавці, Одесі, Тернополі, Умані та інших містах і селах.
Як повідомили в «Території А», громади Луганщини проведуть акцію «Ангели пам’яті-2023» в містах, де зараз є їхні представництва.

«Це так зворушливо… Можна забрати у людини дім, але ніхто не забере любов. Українці Луганщини, яких війна вигнала з дому, пускають коріння в інших містах і бережуть традиції», – розповіла Рудницька.
Зокрема, «посольства Луганщини» проведуть акцію у таких населених пунктах: Київ, Дніпро, Лісоводи (Хмельницька обл.), Рівне, Кременчуг, с. Вишеньки (Бориспільський р-н Київської обл.), Чернівці, Мостиська (Яворівський р-н, Львівська обл.), Мюнхен (Німеччина).

Рудницька додала, що хоча українці зараз розкидані по всьому світу, але де б вони не були, їх поєднують спільна пам'ять, спільний біль та прагнення до Перемоги. Тож цього року Всесвітня тиха акція «Ангели пам’яті» із вшанування Героїв Небесної Сотні і усього Небесного воїнства відбудеться в таких країнах (перелік доповнюється): Болгарія (Ямбол), Бразилія, Греція (Афіни), Ірландія (Дублін), Латвія (Рига, парк Кронвальда біля пам'ятника Тарасу Шевченку), Німеччина (Мюнхен, Трабен-Трарбах), Південно-Африканська Республіка, Польща (Варшава), Португалія (Лісабон), США (Баффало, Лос-Анджелес), Туреччина (Стамбул, Анкара), Фінляндія (Гельсінкі), Франція (Лілль), Хорватія (Загреб), Чехія, Швейцарія (Берн, Цюрих).
«Якщо когось пропустили – відгукуйтесь! Станьте амбасадором Всесвітньої тихої акції Ангели пам’яті Героїв Небесної Сотні і усього Небесного воїнства. Не будьте байдужими!» – додала Рудницька.
Фото: Анжеліка Рудницька