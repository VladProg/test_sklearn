Художниця із Маріуполя представила свої роботи на виставці в Італії.

Про це повідомив радник мера Маріуполя Петро Андрющенко у Телеграмі, передає Укрінформ.
«Викладачка Маріупольської школи мистецтв Олена Сидорова представила свої картини на виставці в підтримку України "Ukrainа e viva" у Флоренції», - йдеться у повідомленні.
Зазначається, що Олена виїхала з окупованого міста, майже всі її роботи згоріли. Нові картини вона малювала вже в Італії, де тимчасово проживає.

Її картини мають символічні елементи. Так, на полотні "Mariupol e viva" ("Маріуполь, живи!") зображено понівечених "голубів миру" з площі Свободи, яким синьо-жовті метелики повертають знищені загарбниками українські орнаменти.
Як повідомлялося, в захопленому Маріуполі російська влада щодня знищує мінімум одну багатоповерхівку, вже демонтовано понад 30 будинків.