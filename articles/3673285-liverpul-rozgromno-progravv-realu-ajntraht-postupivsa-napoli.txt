У Лізі чемпіонів УЄФА відбулися чергові перші поєдинки 1/8 фіналу.

Футболісти англійського «Ліверпуля» на рідному «Енфілді» зазнали розгромної поразки від чинного володаря титулу іспанського «Реала» - 2:5, а переможець Ліги Європи УЄФА німецький «Айнтрахт» у паралельному матчі у Франкфурті програв італійському «Наполі» - 0:2, передає Укрінформ.
На стартові голи господарів «Енфілда» у Ліверпулі Дарвіна Нуньєса (4-та хвилина) та Мохамеда Салаха (14) «Реал» відповів дублями Вінісіуса Жуніора (21, 36) та Каріма Бенземи (55, 67), а також влучним ударом Едера Мілітао (47).
На «Дойче Банк Парк» у Франкфурті відзначилися Віктор Осімхен (40) та Джованні Ді Лоренцо (65). Півзахисник гостей Хвіча Кварацхелія на 36-й хвилині не реалізував пенальті. А на початку другого тайму «Айнтрахт» залишився у меншості після вилучення Рандаля Коло Муані.
У середу, 22 лютого, італійський «Інтер» зустрінеться з португальським «Порту», а німецький РБ «Лейпциг» прийматиме англійський «Манчестер Сіті».
Як повідомлялося, минулого тижня італійський «Мілан» взяв гору над англійським «Тоттенгемом» (1:0), французький «Парі Сен-Жермен» поступився німецькій «Баварії» (0:1), бельгійський «Брюгге» зазнав поразки від португальської «Бенфіки» (0:2), а німецька «Боруссія» у Дортмунді обіграла англійський «Челсі» (1:0).
Поєдинки у відповідь 1/8 фіналу Ліги чемпіонів УЄФА відбудуться 7/8 та 14/15 березня.
Фото: Getty Images/Global Images Ukraine.