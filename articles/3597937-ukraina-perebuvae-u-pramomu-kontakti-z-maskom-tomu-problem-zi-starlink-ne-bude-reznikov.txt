Україна більше не матиме проблем щодо обслуговування терміналів супутникового зв'язку Starlink від компанії Ілона Маска SpaceX.

Про це заявив міністр оборони України Олексій Резніков в інтерв’ю Politico, передає Укрінформ.
За його словами, українські високопосадовці знаходяться в прямому контакті з Маском, щоб знайти вихід із суперечки навколо оплати терміналів Starlink від SpaceX, які забезпечують важливе підключення на полі бою для українських сил.
«Я знаю, що у нас не буде проблем підтримувати службу (термінали Starlink - ред.) в робочому стані», - сказав Резніков, пославшись на «особисте спілкування» між віцепрем'єр-міністром, міністром цифрової трансформації Михайлом Федоровим та Ілоном Маском.
За його словами, Федоров «відповідає за цифровізацію і має прямий зв’язок з Ілоном Маском. У них особисте спілкування, і Михайло дуже позитивно оцінив ситуацію під час їх останнього обговорення цього питання».
Резніков пояснив, що якщо питання грошей знову порушуватиметься, Україна має щонайменше три джерела фінансування – пакет допомоги від Пентагону, Європи та приватні донори.
Але незалежно від фінансування Україна продовжить спілкування на технічному рівні з компанією Ілона Маска, додав міністр.
Раніше американські ЗМІ повідомили, що SpaceX звернулася до міноборони США з проханням узяти на себе оплату послуг супутникового інтернет-зв’язку в Україні, який забезпечується терміналами Starlink.
Пізніше Маск уточнив, що не вимагає відшкодування вже завданих витрат, але й не може постійно фінансувати роботу переданих терміналів, що коштуватиме компанії понад 120 млн дол. до кінця року та близько 400 млн дол. протягом наступних 12 місяців.
Після резонансу на тлі дописів засновника SpaceX Маск повідомив, що вирішив продовжити фінансування послуг. А цього понеділка Маск заявив, що створить функцію пожертв на сторінці оплати послуг Starlink. Окрім того, його компанія закрила це питання й офіційно відкликала згаданий запит до Міноборони США.
Після цього Михайло Федоров заявив, що термінали Starlink працюють та будуть працювати наділі.