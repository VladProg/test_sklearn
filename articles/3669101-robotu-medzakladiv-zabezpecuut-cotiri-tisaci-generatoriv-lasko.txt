Система охорони здоров’я має вже 4 тисячі генераторів, яких вистачає, щоб забезпечити безперебійну роботу основних лікарень.


Про це в інтерв’ю Укрінформу сказав міністр охорони здоров’я Віктор Ляшко.
“Зараз в системі охорони здоров’я вже функціонує 4 тис. генераторів, і з них велика кількість потужних генераторів. Міністерство охорони здоров’я поставило вже близько 600 генераторів, також завершена закупівля за кошти позики Світового банку ще 1 100 генераторів”, - сказав Ляшко.
Він зазначив, що генератори закуповувалися за кошти з різних джерел: місцевих бюджетів, самих медичних закладів, Міністерства охорони здоров’я, коштом допомоги міжнародних партнерів, благодійників.
За його словами, цієї кількості генераторів має вистачити, щоб забезпечити безперебійну роботу основних лікарень.
Водночас як додав міністр, велика кількість амбулаторій, пунктів базування екстреної медичної допомоги також потребує забезпечення енергонезалежності.
“Тому ми продовжуємо цей процес і хочемо його завершити з розумінням того, що у випадку повного блекауту кожна медична установа, пункт базування екстреної медичної допомоги і центр первинної медико-санітарної допомоги будуть забезпечені альтернативними джерелами електропостачання”, - сказав Ляшко.
Окрім того, за його словами, у системі охорони здоров’я понад вже працює 1 100 терміналів Starlink, які дозволяють закривати основну потребу системи.
Також МОЗ, за словами міністра, дещо змінив умови внесення даних медзакладами про пацієнта в електрону систему охорони здоров'я (ЕСОЗ), з урахуванням можливих відключень електроенергії.
“Ми переглянули алгоритми, які дозволяють з певною відстрочкою вводити дані про пацієнта, якщо через відсутність інтернету медзаклад не зміг зробити це вчасно. Тому сьогодні в умовах, які ми маємо, Електронна система охорони здоров’я працює безперебійно. Якщо є певні відключення, то вони не є критичними і дозволяють нам працювати навіть в умовах повномасштабного вторгнення російської федерації без відходу на паперові форми, паперові направлення або паперові рецепти”, - сказав Ляшко.
Як повідомлялося, Світовий банк та Всесвітня організація охорони здоров’я оцінюють збитки медичної системи України від російської агресії у 26 млрд доларів.