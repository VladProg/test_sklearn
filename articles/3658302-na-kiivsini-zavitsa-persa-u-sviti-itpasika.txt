У Київській області створять пасіку з автоматизованими смартвуликами, які розробив українсько-польський стартап AmoHive.

Як передає Укрінформ, про це повідомляє видання SEEDS.
“Наразі IT смартвулики українсько-польського виробництва AmoHive встановлюють бджолярі у всьому світі. Але саме постійно діюча пасіка, де проводитимуться навчання для дітей та школярів за досить незвичним та новим напрямком – «Інформатика та бджільництво», з’явиться вперше у Україні”, - йдеться в повідомленні.

Зазначається, що для створення пасіки будуть використані автоматизовані смартвулики які обладнані сенсорами, що передають інформацію про стан вулика всередині та зовні. Такі вулики допомагають вченим досліджувати хвороби бджіл та наслідки їхнього невдалого зимування, а також створювати нові корми та ліки для комах.
Управління смартпасікою відрізняється від управління традиційною пасікою більшим охопленням та своєчасною поінформованістю бджоляра і власника землі, на якій запилюються рослини. Управління стає ефективнішим, бджоляр може точніше планувати свою роботу на пасіці, а власник земель має змогу контролювати ефективність запилення, силу бджолиної родини та загалом оцінити ефективність послуги, яка надається йому бджолярами.

У планах AmoHive продовжувати збільшувати рівень автоматизації. Наприклад, сконструювати рухомі елементи конструкції вулика так, щоб вони могли змінювати параметри та мікроклімат у вулику відповідно до команд з серверу, що генеруються штучним інтелектом. Кожен вулик буде обладнано спеціалізованим сенсорним мікрочіпом.
Розробники зауважують, що автоматизація і мікроелектроніка значно знижує поріг входу до бджільництва, що зробить цей напрям масовим у світовому масштабі. Автоматизований та керований штучним інтелектом смартвулик може бути встановлений на подвір'ї приватного будинку. Автоматизовані смартвулики українсько-польських розробників AmoHive отримали визнання на European Bee Award. Також нещодавно стартап переміг у конкурсі під егідою ООН та Міністерства закордонних справ Польщі зі створення ІТ-пасіки, де використовуються винятково "розумні" вулики.
Крім цього, компанія підписала умову про співпрацю з проєктом The World Bee Project. Це перша приватна ініціатива в світі, яка використовує штучний інтелект і новітні технології для моніторингу запилювачів і біорізноманіття з глобальної точки зору, а також пошуку довгострокових рішень, які принесуть користь як природі, так і людям.
Як повідомлялось, стартап AmoHive створив застосунок "Пасіка у смартфоні", який відстежує активність вулика (за допомогою електронних ваг, датчиків температури, GPS та сонячної панелі, що живить електроніку) та відправляє інформацію на сервер. Застосунок використовують у Польщі та Канаді.








Фото: seeds.org.ua