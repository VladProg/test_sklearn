Україна взяла до відома звіт організації Human Rights Watch, який буде належним чином проаналізований причетними установами, та розраховує на активне сприяння HRW у допомозі з протимінною діяльністю.


Про це йдеться у коментарі Міністерства закордонних справ України, повідомляє Укрінформ.
У МЗС також наголосили, що Україна, реалізуючи своє право на самозахист відповідно до ст. 51 Статуту ООН, повною мірою виконує взяті на себе міжнародні зобов’язання на тлі здійснення російськими окупантами воєнних злочинів, злочинів проти людяності та геноциду українського народу.
Конвенція про заборону застосування, накопичення запасів, виробництва і передачі протипіхотних мін та про їхнє знищення (Оттавська конвенція) та Конвенція про заборону або обмеження застосування конкретних видів звичайної зброї, які можуть вважатися такими, що завдають надмірних ушкоджень або мають невибіркову дію (КНЗ), є важливими міжнародними інструментами із заборони такого негуманного типу зброї, як протипіхотні міни, наголосило відомство.
Події останнього року доводять, що зараз, як ніколи, важливою є універсалізація цих багатосторонніх механізмів у сфері роззброєння та контролю над озброєннями, йдеться у коментарі. Відтак МЗС України очікує, що HRW спільно з її міжнародними партнерами з неурядових організацій та всією світовою спільнотою активізує зусилля на цьому напрямку, зокрема здійснюючи тиск на рф з метою негайного припинення злочинної війни проти України з використанням нею всього спектру негуманної зброї та повернення росії в міжнародне правове поле.
Міністерство також нагадало, що згідно з Оттавською конвенцією, Україна знищила вже 3 млн протипіхотних мін, зокрема запаси надзвичайно небезпечних мін ПОМ-3; росія ж, напавши на Україну, використовувала і використовує увесь спектр заборонених мін, зокрема особливо небезпечні для цивільних міни ПОМ-3 «Медальйон».
«Українська сторона завжди виявляла відкритість до взаємодії з міжнародними неурядовими організаціями, зокрема лише минулого року було проведено низку зустрічей з представниками HRW. Розраховуємо також, що HRW активно сприятиме Україні у справі консолідації міжнародних зусиль із надання допомоги нашій державі у сфері протимінної діяльності», – підкреслили в МЗС України.
Як повідомлялося, 31 січня Human Rights Watch закликала Україну розслідувати випадки ймовірного застосування її Збройними силами тисяч протипіхотних мін, розкиданих із застосуванням ракетних установок в Ізюмі та на його околицях під час окупації цих територій російськими військами.