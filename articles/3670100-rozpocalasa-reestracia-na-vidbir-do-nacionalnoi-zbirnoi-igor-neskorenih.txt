Міністерство у справах ветеранів України відкрило реєстрацію на відбір до національної збірної Ігор нескорених-2023.

Про це повідомляє пресслужба відомства, передає Укрінформ.
Цьогоріч міжнародні змагання відбудуться у німецькому Дюссельдорф з 9 по 16 вересня. Україна буде представлена на Invictus Games командою із 24 спортсменів з числа військовослужбовців та ветеранів, які дістали поранення під час або внаслідок виконання службових обов’язків у зоні бойових дій. Вони братимуть участь у змаганнях з таких видів спорту, як стрільба з лука, легка атлетика, велосипедний спорт, паверліфтинг, веслування в приміщенні, волейбол сидячи, плавання, настільний теніс, баскетбол на візках.

Головним тренером збірної є Олена Яновська – легкоатлетка, майстер спорту міжнародного класу, учасниця Олімпійських ігор 2016 року в Ріо-де-Жанейро, тренер з легкої атлетики збірної команди України на Іграх нескорених 2022 року, головний тренер збірної команди України на Іграх воїнів 2022 року.
Подати заявку на участь у відборі можна на сайті eveteran.gov.ua.
Міністр у справах ветеранів Юлія Лапутіна зазначила, що процес підготовки та участь українських воїнів у міжнародних спортивних змаганнях є ефективним засобом для реабілітації, а також одним із потужних інструментів дипломатії.
"На міжнародній арені ветеранський спорт є одним із потужних інструментів дипломатії нашої країни. Він демонструє світові не лише силу і міць українських воїнів, наших захисників й захисниць, а й доносить до побратимів з інших країн та їхніх урядів правдиву інформацію про російсько-українську війну та про підтримку, яка так необхідна Україні для протистояння російській збройній агресії”, - заявила вона.
Як повідомлялося, національні відбіркові змагання, на основі яких буде сформовано склад національної збірної команди України для участі у міжнародних спортивних змаганнях “Ігри нескорених”, заплановано провести у Львівській області.
Фото: Фейсбук