Українці подали вже 26 тисяч заявок на безоплатне навчання в межах проєкту ІТ Generation

Про це Міністерство цифрової трансформації повідомило у Телеграмі, передає Укрінформ.
Зазначається, що таку кількість заявок надіслали за чотири дні від старту програми.
“Проєкт дає можливість українцям, які не мають досвіду в ІТ, за 2-6 місяців безоплатно здобути освіту у сфері ІТ. Це спеціальності, що можна опанувати без попередньої підготовки. Як результат — ринок отримує нові кадри, а українці — потрібну професію”, - йдеться у повідомленні.
Нагадаємо, 8 серпня розпочався третій етап освітнього проєкту ІТ Generation. Протягом двох тижнів українці зможуть подати заявку на безоплатне навчання IT-спеціальностей.
Проєкт реалізується Мінцифриі в партнерстві з компанією Binance Charity та Львівським IT Кластером за підтримки Програми USAID “Конкурентоспроможна економіка України” та проєкту “Цифрові, інклюзивні, доступні: підтримка цифровізації державних послуг в Україні”, що впроваджується ПРООН в Україні за підтримки Швеції.
Для того, щоб подати заявку, на платформі проєкту потрібно обрати школу та освітню програму, потім перейти на сайт школи та подати заявку.