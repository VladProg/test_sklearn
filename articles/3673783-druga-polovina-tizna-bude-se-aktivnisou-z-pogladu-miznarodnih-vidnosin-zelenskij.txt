Президент України Володимир Зеленський повідомив, що триває його дипломатичний марафон – сьогодні відбулись розмови з лідерами чотирьох держав. Друга половина тижня буде ще активнішою у зовнішньополітичному аспекті.

Про це Президент повідомив у своєму відеозверненні, передає Укрінформ
«Сьогодні ми продовжили наш дипломатичний марафон для посилення України та захисту міжнародного права, що дає нашій державі більше безпеки. Говорив з чотирма лідерами держав», - повідомив Президент.
Він повідомив, що у розмові з президентом Пакистану сторони відзначили безумовну важливість збереження повної сили й поваги до Статуту ООН, до незалежності націй та цілісності держав. Обговорили наші зусилля щодо гарантування продовольчої безпеки та наявні загрози такій безпеці.
У розмові з президентом Естонії Зеленський подякував за незмінну підтримку України на всіх рівнях. Це підтримка і зброєю, і санкціями проти росії, і політична – зокрема у європейських та євроатлантичних структурах. Сьогодні ми обговорили майбутній саміт НАТО у Вільнюсі та наші очікування в контексті інтеграції України. Вже зараз готуємося до цих майбутніх подій.
Президент також повідомив, що мав першу в історії двосторонніх відносин розмову з президентом Уганди. Поінформував про наші мирні ініціативи, які просуваємо на майданчику ООН, про нашу принципову позицію щодо захисту міжнародного права. Обговорили потенціал двосторонньої співпраці.
І вже ввечері відбулась розмова із прем’єр-міністром Великої Британії. «Дуже потужно працюємо разом із Британією для посилення наших воїнів, для наближення нашої спільної перемоги, для реалізації наших оборонних домовленостей, що були досягнуті під час мого візиту в Лондон. І було б дуже добре, якби всі наші партнери так само як Британія, розуміли, як швидкість оборонного постачання впливає на конкретні успіхи на полі бою. Обговорили й вагомі політичні питання, які маємо розв’язати вже цього тижня», повідомив Зеленський
За його словами, друга половина тижня буде ще активнішою з погляду міжнародних відносин. Дипломатичний темп зберігаємо.
Крім того, Президент протягом дня отримував доповіді військових, керівників сектору оборони та безпеки.
"Зокрема, сьогодні міністр внутрішніх справ Ігор Клименко доповів щодо формування нових бригад «Гвардії наступу». Результати хороші. Провів кілька підготовчих зустрічей у контексті подальших санкційних кроків нашої держави. Ми не будемо збавляти тиск на ворога – як зовнішнього, так і внутрішнього", - наголосив глава держави.
Він також зазначив, що протягом дня був на зв’язку з командувачами, з нашою розвідкою.
«Хочу сьогодні відзначити бійців 15-го полку Національної гвардії, які боронять Луганщину й не лише захищають наші позиції, а й так нищать ворога, що реально обмежують наступальні можливості окупанта на конкретному напрямку. Дякую вам, хлопці! В районі Мар’їнки Донецької області особливо ефективно діють бійці 79-ї окремої десантно-штурмової бригади, які щодня й щоночі стримують атаки ворога. В тому районі відбувається чи не половина всіх атак за цим напрямком. Наші воїни стоять міцно», - сказав глава держави.
Як повідомляв Укрінформ, Президент Володимир Зеленський розповів, що завдяки морському експорту з України 43 країни світу отримали понад 22 мільйони тонн продовольства.
Фото: ОП