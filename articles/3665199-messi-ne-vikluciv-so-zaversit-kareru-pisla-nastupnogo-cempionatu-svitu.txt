Нападник «ПСЖ» та збірної Аргентини Ліонель Мессі заявив, що розглядає можливість продовжувати свою футбольну кар’єру аж до Чемпіонату світу 2026-го року.

Як повідомляє Укрінформ, про це він заявив в інтерв’ю аргентинському спортивному виданню Ole, пише Сіньхуа.
“Я люблю грати у футбол, люблю те, чим займаюся. До тих пір, поки я роблю це добре, поки почуваюся у формі та продовжую отримувати задоволення - я продовжуватиму. Утім, до наступного Чемпіонату світу залишається ще довго. Побачимо, куди піде моя кар’єра й чим я займатимуться, а це залежить від багатьох факторів”, - сказав Мессі.
Зауважимо, що на момент проведення Чемпіонату світу 2026 у США, Канаді та Мексиці, Мессі виповниться 39 років.
“Я завжди казав, що з огляду на вік, мені, вірогідно, буде важко дійти до 2026-го”, - зазначив футболіст.
Мессі додав, що його досі переповнюють емоції після фінальної гри Чемпіонату світу в Катарі проти Франції.
“Досягти такого наприкінці моєї кар'єри - неймовірно. Якби це трапилося раніше, було б, звісно, теж добре. Але тоді попереду була б іще вся кар’єра. Натомість, моя кар’єра майже закінчилася і навряд є кращий спосіб її завершити, ніж це”, - підсумував спортсмен.
Нагадаємо: раніше Мессі заявляв, що Чемпіонат світу 2022 у Катарі стане для нього останнім.