У рамках гуманітарної ініціативи Grain from Ukraine уже відправлено 110 тисяч тонн зерна.

Як передає кореспондент Укрінформу, про це повідомив міністр аграрної політики та продовольства Микола Сольський на спільному засіданні уряду України і Європейської комісії.


"У межах Grain from Ukraine з українських портів вже вийшло 4 судна із загальним вантажем 110 тис. т зерна", - сказав міністр.


Сольський додав, що зерно було відправлено до Ефіопії та Сомалі.


Він відзначив, що в Україну прямує судно, яке завантажать зерном для Кенії. У межах ініціативи заплановано поставки зерна до Ємену, Судану та інших країн.


Очільник Мінагрополітики наголосив, що реалізація ініціативи безпосередньо залежить від стабільної роботи "зернового коридору". За словами Сольського, російська сторона перешкоджає роботі "коридору" навмисно затримуючи перевірки суден, чим спричиняє значні черги у Босфорі.


Як повідомлялося, програму Grain from Ukraine ініціював Президент України Володимир Зеленський. Вона передбачає закупівлю українського зерна країнами-партнерами та передачу його державам, які потерпають через гуманітарну кризу. Програма реалізується в партнерстві з World Food Program під егідою Організації Об'єднаних Націй.
Фото з сайту un.org