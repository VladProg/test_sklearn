Президент України Володимир Зеленський вважає, що перемогу можливо здобути вже у 2023 році. Але для цього українцям потрібно зберігати єдність і міцність.

Про це він сказав під час зустрічі зі студентами та викладачами Київського національного університету імені Тараса Шевченка, в якій також брав участь колишній прем’єр-міністр Великої Британії Борис Джонсон, передає Укрінформ із посиланням на пресслужбу ОП.
«Швидкість (завершення війни. – ред.) залежить від кількох речей: міцності всередині України та міцності ззовні – допомоги партнерів. І не можна допускати уповільнення процесів що ззовні, що всередині, бо це затягуватиме війну», – наголосив глава держави.
Президент також відкинув будь-які твердження щодо необов’язковості перемоги України чи допустимості часткової перемоги нашої держави.
«Нічого не забудемо, нічого не пробачимо, усе точно повернемо. Все це зробимо як міцна цивілізована держава. Майбутня держава – член Євросоюзу. Майбутня незалежна держава, яку бачитимуть наші партнери у своєму колі в НАТО», - резюмував Зеленський.
Як повідомляв Укрінформ, під час візиту до України колишній прем’єр-міністр Великої Британії Борис Джонсон відвідав Бучу та Бородянку в Київській області. Він побачив руйнування, яких населені пункти зазнали під час захоплення територій російськими військами.
Також Президент України Володимир Зеленський поінформував британського політика про ситуацію на передовій та відзначив його активну публічну підтримку України.