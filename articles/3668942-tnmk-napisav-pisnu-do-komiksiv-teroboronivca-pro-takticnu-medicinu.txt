Гурт ТНМК створив пісню до коміксів тероборонівця Руслана з Харківщини про тактичну медицину.

Про це розповів один із фронтменів гурту Олександр «Фоззі» Сидоренко, передає Укрінформ.

«Люблю харківські кейси - такі, як "Історія України за п'ять хвилин". Ось вам новий - інструкція з тактичної медицини в коміксах. Все почалося з того, що якось улітку я відправив аптечку нашому земляку Руслану Піхоті. Пізніше в мережі з'явилися його військові комікси, а ми якраз у "Згуртовані" (фонд - ред.) думали створити інструкцію до аптечок. Але не суху і лякаючу, а... цікаву. От тут пазл і склався», - розповів Сидоренко.

Він зазначив, що комікси вже доступні на сайті фонду.
Також Сидоренко побажав найшвидшого одужання художнику, бо Руслан зазнав поранення на фронті і тепер лікується.
Фоззі зазначив, що нині вирішують, як краще надрукувати комікс для аптечок, а вже готове музичне відео має на меті вкотре привернути увагу до такмеду.
«Дивіться, поширюйте, дрібниць під час війни не буває», - додав музикант.
Як повідомляв Укрінформ, Руслан – доброволець одного з підрозділів Харківської окремої бригади територіальної оборони. До початку війни він працював технологом і конструктором у приватному дитячому видавництві. Нині захищає Україну і створює комікси, героями яких найчастіше бувають конкретні люди – бойові побратими, які при нагоді купують папір та олівці, для того, «щоб шоу тривало».
Раніше український хіп-хоп гурт ТНМК презентував пісню та кліп про небезпеку вибухових пристроїв та правила поводження з ними "Дивись, куди ідеш!".