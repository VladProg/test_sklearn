Розпочався перший попередній етап відбору українських композиторів для участі у проєкті написання опери для нью-йоркської Метрополітен-опера.

Про це повідомила дружина Президента Олена Зеленська у Телеграмі, передає Укрінформ.
«В українських композиторів з’явилася унікальна можливість — створити оперу для одного з найпотужніших театрів у світі, нью-йоркського Метрополітен-опера. Рада успішному старту цього спільного проєкту — його я обговорила із Генеральним менеджером Метрополітен-опера Пітером Гелбом ще у вересні, під час свого візиту до США. І ось через місяць після зустрічі розпочалася практична реалізація домовленостей», - зазначила вона.
Перша леді розповіла, що Метрополітен-опера створить усі умови для успішної реалізації цього проєкту — як організаційні, так і фінансові. Зокрема, за її словами, американський театр покриє витрати на проїзд та проживання творчої команди у Нью-Йорку та відвідування семінару протягом двох тижнів.
«Зараз почався попередній етап відбору. Тож Державне агентство України з питань мистецтв та мистецької освіти оголошує open call для українських композиторів — немає жодних обмежень стосовно стилю та напряму роботи», - проінформувала дружина Президента.
Зеленська подякувала за підтримку й унікальну можливість керівництву театру, підкресливши, що українські виконавці зі сцени Метрополітен-опери вже лунали, а от голос України як повноцінної опери, створеної у синергії з цим потужним театром, зазвучить уперше.
Як повідомлялося, раніше у МКІП анонсували, що The Metropolitan Opera вперше в історії замовить написання опери українському композитору.
Фото: metopera.org