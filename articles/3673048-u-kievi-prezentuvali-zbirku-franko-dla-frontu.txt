Нове видання «Франко для фронту» включає твори, які мотивуватимуть українських захисників на боротьбу.

Про це під час презентації у Медіацентрі Україна - Укрінформ повідомив директор Міжнародного фонду Івана Франка, автор ідеї Ігор Курус.

«Ми хочемо слову Франка полегшити шлях до фронту для того, щоб наші воїни могли в хвилини тиші, коли не летять ракети і не відбувається тріскотні з автоматів, почитати франкове слово», - сказав Курус.

За його словами, збірка включає твори Франка, які можуть запалювати хлопців і дівчат на боротьбу.
«Ідея створення книжки полягала в тому, щоб вона була зручна, легка, потрібна. Ми віримо, що збірки потраплять в руки наших бійців, які будуть її читати», - додав Курус.
Наклад збірки становить 1 тисячу примірників, за необхідності його збільшать. Також опублікують електронний варіант. Збірку планують доставляти на фронт різними способами, зокрема, за допомогою волонтерів, а також поширюватимуть серед бійців, які вирушатимуть на передову.
До збірки увійшли вибрані твори, якими автор намагався донести до українців своє бачення ролі й місця громадянина в державі, участі у розвитку України. В збірці також містяться окремі твори любовної лірики, фрагменти гумористичної спадщини Івана Франка, твори про віру та мудрість.
Як відомо, останні роки життя Івана Франка припали на часи Першої світової війни, жахіття якої письменник висвітлив у своїй творчості.