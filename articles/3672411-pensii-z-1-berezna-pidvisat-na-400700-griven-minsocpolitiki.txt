Після індексації пенсії українців з 1 березня 2023 року збільшаться в середньому на 400-700 грн.

Як передає Укрінформ з посиланням на Мінсоцполітики, на цьому наголосила міністр соціальної політики України Оксана Жолнович.
«У середньому доплата до пенсій становитиме від 400 до 700 грн залежно від категорії пенсіонерів. Грошей вистачить», - сказала міністр.
Також вона запевнила, що індексація торкнеться абсолютно всіх категорій пенсіонерів, у тому числі військових.

«Вже почали ширитися чутки, чи всі можуть розраховувати на підвищення. Бо за формулою, визначеною чинним законодавством, індексація передбачена лише для тих категорій, хто отримує пенсію вище мінімальної. Зазвичай у людей, які мають невеликий стаж або невеликий заробіток, уже є певні гарантії, так би мовити, «дотягування» виплат, які під індексацію не підпадали. Але цього року ми розуміємо, що інфляція суттєво з'їла доходи наших громадян. Тож ми працюємо над тим, щоб забезпечити усім категоріям підвищення на 20% пенсій, навіть тим, у кого вона найменша. Військовим пенсіонерам також», - повідомила Жолнович.
Як повідомлялося, в березні 2023 році уряд проведе індексацію пенсій на 20%. Під індексацію підпадатимуть усі категорії, визначені в законі «Про загальнообов'язкове державне пенсійне страхування».