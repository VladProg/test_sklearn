Міністерство культури та інформаційної політики (МКІП) підтримує ініціативу українських письменників і видавців щодо відзначення Дня дитячої книги 30 січня й після схвалення Президентом розробить проєкт указу «Про заснування Дня дитячої книги в Україні».

Як передає Укрінформ, про це повідомляє пресслужба МКІП за результатами круглого столу «Дитяча книга в Україні», що відбувся у Національній бібліотеці України для дітей.

«За результатами зустрічі учасники ухвалили рішення про підтримку громадської ініціативи щодо оголошення 30 січня Днем дитячої книги в Україні. Саме тоді народився славетний український письменник, класик сучасної дитячої літератури – Всеволод Зіновійович Нестайко», - йдеться у повідомленні.

Мета ініціативи - сприяння промоції української дитячої книги, заохочення дітей до читання. Водночас нове свято актуалізує підтримку видавців та авторів, вивчення та дослідження дитячої книги, поповнення бібліотечних фондів.

Як підкреслив очільник МКІП Олександр Ткаченко, це рішення слушне.

«Рішення щодо звернення громадської ініціативи до Президента, до Голови Верховної Ради, до Прем'єр-міністра про оголошення 30-го січня Днем дитячої книги, переконаний, приверне не тільки увагу, а й дозволить ухвалювати відповідні рішення щодо збільшення можливостей і видання книжок, роботи наших авторів», – сказав Ткаченко.
У МКІП додали, що за підтримки ініціативи Президентом міністерство підготує проєкт указу Президента «Про заснування Дня дитячої книги в Україні». Кабмін затвердить загальнодержавну програму підтримки дитячої книги, що передбачає видання антології українських дитячих творів, оновлення та осучаснення премії Кабінету Міністрів України імені Лесі Українки за літературно-мистецькі твори для дітей та юнацтва, заснування державної премії імені Всеволода Нестайка.
Фото: mkip.gov.ua