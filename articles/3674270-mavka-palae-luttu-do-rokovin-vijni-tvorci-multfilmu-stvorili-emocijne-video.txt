До роковин повномасштабного вторгнення росії в Україну творці анімаційного фільму "Мавка. Лісова пісня" створили відео, присвячене незламним українцям.

Як передає Укрінформ, про це повідомляє Держкіно.

“В основі ролика - сцена битви між двома світами - Світом Лісу та Світом Людей, що нагадує запеклу боротьбу українців за свій дім, мир та Перемогу. Працюючи свого часу над мультфільмом, творці навіть не уявляли, настільки його сюжет перегукуватиметься із сьогоденням. Та головна думка стрічки була і залишається незмінною: любов - наша найбільша цінність. Маючи її у серці - ми не вмираємо. Ця ж ідея закладена в оригінальний твір Лесі Українки”, - йдеться у повідомленні.

Автори мультфільму наголошують, що “з любов’ю до нашої великої української родини ми продовжуємо працювати, творити, захищатися, боротися попри все, навіть коли наш "Ліс" палає у вогні. Світло здолає темряву, любов здолає ненависть, ми здолаємо ворога”.
Прем’єра мультфільму в кінотеатрах відбудеться вже 2 березня.
Анімаційний фільм створено за підтримки Держкіно, Агентства США з міжнародного розвитку (USAID). Кінотеатральну дистрибуцію здійснює FILM.UA Distribution та Кіноманія. Генеральним медіапартнером проєкту виступає канал 1+1.
Як повідомляв Укрінформ, студія Animagrad (FILM.UA Group) презентувала основний трейлер анімаційної стрічки "Мавка. Лісова пісня".