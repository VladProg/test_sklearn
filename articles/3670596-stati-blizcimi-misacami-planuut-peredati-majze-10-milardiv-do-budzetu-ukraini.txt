Уряд США планує передати Україні $9,9 мільярда в якості бюджетної підтримки, затвердженої раніше Конгресом, упродовж ближчих місяців.

Про це заявила в середу під час брифінгу в Вашингтоні директор Офісу міжнародної допомоги Держдепартаменту США Дафна Ренд, передає власний кореспондент Укрінформу.
«З моменту вторгнення США надали $13 мільярдів бюджетної підтримки Уряду України, і у взаємодії з Конгресом впродовж наступних місяців ми плануємо надати $9,9 мільярда», - зауважила високопоставлена представниця Держдепу.
Вона зауважила, що це фінансування спрямоване на те, щоби певною мірою послабити гострий бюджетний дефіцит в Україні, спричинений війною кремля. Крім того, це підтримуватиме надання основних послуг для українців й забезпечуватиме роботу лікарень, шкіл, пожежних служб та інших бюджетних установ.
Представниця адміністрації також підкреслила, що Сполучені Штати продовжать співпрацювати з українським урядом, «щоби підтримувати його оперативний потенціал та надавати додаткову фінансову підтримку за необхідності».
Ренд також анонсувала потужну допомогу для відновлення енергетичного сектору України, постраждалого внаслідок війни й зокрема прицільних ракетних атак рф по критичній інфраструктурі Україні. Крім того, за її словами, США нададуть гуманітарну підтримку, зокрема, для розмінування українських територій.
Як повідомляв Укрінформ, у вівторок за результатами дев’ятого засідання Контактної групи з питань оборони України під проводом США учасники зустрічі анонсували нові ініціативи щодо оборонної допомоги Україні.