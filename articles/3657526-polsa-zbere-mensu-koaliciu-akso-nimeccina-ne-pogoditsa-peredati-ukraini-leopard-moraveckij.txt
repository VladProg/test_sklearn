Варшава звернеться до Берліна про згоду на передачу польських танків Leopard 2 Україні. У випадку відсутності такої згоди, Варшава у будь-якому разі має намір передати Києву танки у межах “меншої коаліції” країн Заходу.

Про це під час пресконференції у Познані повідомив глава польського уряду Матеуш Моравецький, передає кореспондент Укрінформу.
“Ми звернемося про отримання такої згоди, але це якраз другорядне питання”,- підкреслив Моравецький.
За його словами, навіть якщо Варшава в кінцевому результаті не отримає цієї згоди, то вона все одно передасть свої танки у межах “меншої коаліції”, в якій не буде ФРН. Він зазначив, що єдиною передумовою для Польщі є саме створення невеликої коаліції держав. Відтак, в цьому напрямку він разом з президентом Польщі Анджеєм Дудою, віцепрем'єр-міністр, міністром оборони РП Маріушем Блащаком активно контактує із західними партнерами.
За його словами, заява глави МЗС Німеччини Анналени Бербок про те, що Німеччина не буде проти передачі Україні польських танків Leopard 2 дає “іскру надії”, що Німеччина не лише не блокуватиме передачу танків, але й врешті сама передасть сучасну важку техніку Києву. Відтак, він підкреслив, що тиск на Берлін з польського боку “має сенс”.
Він зауважив, що Польща раніше здійснювала тиск на Німеччину у справі передачі Україні зенітно-ракетний комплекс Patriot і це принесло свої позитивні результати.
“Також і зараз ми тиснемо на уряд в Берліні, щоб вони надали свої танки Leopard 2”,- констатував Моравецький.
Він наголосив, що ФРН справді може допомогти Україні, оскільки має 350 танків Leopard 2 на озброєнні Бундесверу і ще 200 танків цього типу на своїх складах.
Глава польського уряду зазначив, що необхідно збудувати коаліцію країн, яка передасть танки Україні. Відтак, тривають переговори з міжнародними партнерами, які "мають танки інших типів, але дуже сучасні”. За його словами, йдеться, зокрема, про Велику Британію.
Моравецький підкреслив, що передача танків матиме сенс лише тоді, коли буде змога озброїти великий бойовий підрозділ ЗСУ.
“Це непрості розмови, але ми долатимемо бар’єри нерозуміння в різних країнах”,- резюмував глава польського уряду.
Як повідомляв Укрінформ, міністр закордонних справ ФРН Анналена Бербок в інтерв’ю французькому телеканалу LCI заявила, що Німеччина не стане на заваді Польщі, якщо вона вирішить передати Україні танки німецького виробництва Leopard.


Польща має намір передати України роту танків Leopard 2 (14 одиниць). Раніше польська влада декларувала, що має намір це зробити навіть без згоди Німеччини, яка є країною-виробником танків.
Як повідомлялося, керівники оборонних відомств понад 50 держав світу під час восьмого засідання Контактної групи з питань оборони України у німецькому Рамштайні не дійшли згоди щодо постачання танків Leopard. Міністр оборони Німеччини Борис Пісторіус заявив, що рішення щодо цього може бути ухвалене найближчим часом, однак не відповів, яким воно буде. В інтерв'ю німецькому телеканалу ARD він сказав, що уряд має враховувати багато факторів, і країна не прийматиме поспішного рішення. До таких факторів належать наслідки для безпеки німецького населення.