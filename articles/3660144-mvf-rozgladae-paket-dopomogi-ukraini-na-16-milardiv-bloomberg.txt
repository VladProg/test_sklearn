Міжнародний валютний фонд вже в березні може затвердити нову програму фінансової підтримки України, загальним кошторисом 16 млрд дол.

Як повідомляє кореспондент Укрінформу, про це пише Bloomberg із посиланням на власні поінформовані джерела.
«МВФ вивчає можливість виділення Україні кількарічного пакету допомоги на загальну суму 16 млрд дол, аби покрити потреби країни й посприяти збільшенню іншого міжнародного фінансування, поки Київ намагається відбити російські сили», - йдеться у матеріалі.
Зазначається, що у разі схвалення цього три- або чотирирічного плану, вже протягом першого року його дії Україна може отримати від 5 до 7 млрд дол. «Є надія, що план буде погоджено до кінця березня й перший транш надійде вже у квітні, але це в кращому разі», - стверджує Bloomberg.
Однак затвердження програми залежить від виконання кількох умов, серед яких згода на нього країн Великої сімки та інших донорів й кредиторів України, які мають упевнитися у платоспроможності країни. «План також потребуватиме змін до правил видачі кредитів МВФ, аби кошти можна було видавати країні у стані війни. Окрім цього, уряд у Києві муситиме взяти зобов’язання із втілення певних реформ на додачу до успішного виконання чотиримісячної програми МВФ, затвердженої минулоріч», - зауважує агентство.
Фото: Spencer Platt/Getty Images