У ході перемовин в Анкарі йшлося про вирішення гуманітарних проблем громадян України і громадян російської федерації, зокрема про активізацію обміну військовополоненими, повернення поранених, цивільних громадян.

Про це Уповноважений ВР з прав людини Дмитро Лубінець поінформував за результатами зустрічі в Анкарі з російською омбудсменкою тетяною москальковою, передає власкор Укрінформу.

«Питання, які ми порушували в рамках наших зустрічей, це вирішення гуманітарних проблем громадян України і громадян російської федерації. Це активізація обміну військовополонених. Окрема увага була до поранених. Окрема увага була приділена цивільним громадянам України, які відбувають великі тюремні терміни на території російської федерації, починаючи з 2014 року. Йде мова про велику кількість громадян України, які, на думку рф, скоювали кримінальні злочини на території АР Крим. Були питання по возз’єднанню сімей, поверненню дітей, напрацювання механізму обміну офіційними документами для громадян, які перебувають на території України чи рф та безліч інших питань», - сказав Лубінець.

За його словами, перемовини в Анкарі стосуються великої кількості громадян України.
«Публічно я не можу назвати точну цифру, щоб не ускладнювати процес, але можу сказати, що йдеться про тисячі громадян України», - сказав український омбудсмен.
За його словами, окремо порушувалося питання невиконання рф Женевських конвенцій, зокрема стосовно умов тримання, негідного поводження з військовополоненими.
«Окрім цього, ми обговорили питання діяльності Міжнародного комітету Червоного Хреста на території України та рф, де я офіційно заявив, що рф повинна надати доступ представникам Міжнародного комітету Червоного Хреста до місць утримання українських військовополонених», - сказав Лубінець.
У середу до двостороннього формату доєднався турецький омбудсмен.

«У нас раунд перемовин ще не закінчився, технічно ми готуємо офіційні листи, якими на третьому раунді переговорів обміняємося», - сказав Лубінець.

Як повідомляв Укрінформ, 11 січня в Анкарі відбулася зустріч українського та російського омбудсменів, до якої також долучився уповноважений з прав людини Туреччини. Зустріч проходила без присутності преси.
Фото Ольги Будник