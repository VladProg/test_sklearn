Український анімаційний фільм "Мавка. Лісова пісня" виходить у вітчизняний кінопрокат 2 березня.

Про це повідомляє пресслужба Держкіно, передає Укрінформ.
“Ми впевнені, прем’єра «Мавки» стане знаковою подією, адже принесе із собою емоційне послання про перемогу світла над темрявою і любові над ненавистю. Цей сенс увесь час був закладений у мультфільм, але ми навіть не думали, що він може стати настільки сильним і актуальним, яким, на жаль, він є зараз”, — сказала продюсер та ідейний натхненник «Мавки» Ірина Костюк.





Як зазначається, після української прем’єри розпочнеться широкий прокат мультфільму у Франції, чим опікується Universal Pictures Content Group. Далі — прем’єра відбудеться в усій Європі. Також «Мавка. Лісова пісня» вийде у кінотеатральний прокат у країнах Близького Сходу і Північної Африки.

В основі анімаційної стрічки - образи зі слов’янських міфів і легенд. Проєкт створено за мотивами "Лісової пісні" Лесі Українки та адаптовано під жанр сімейної анімації.

Мультфільм створено студією Animagrad (FILM.UA Group) за підтримки Державного агентства України з питань кіно та Агентства США з міжнародного розвитку (USAID).

Кінотеатральну дистрибуцію проводить FILM.UA Distribution та Кіноманія.

Як повідомлялося, у грудні 2021 року було презентовано трейлер анімаційної стрічки "Мавка. Лісова пісня".