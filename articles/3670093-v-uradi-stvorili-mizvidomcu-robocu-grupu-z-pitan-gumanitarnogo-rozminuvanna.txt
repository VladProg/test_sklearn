Кабінет Міністрів утворив Міжвідомчу робочу групу з питань гуманітарного розмінування та затвердив положення про її діяльність.

Про це повідомив у Телеграмі представник уряду у Верховній Раді Тарас Мельничук, передає Укрінформ.
«Утворено Міжвідомчу робочу групу з питань гуманітарного розмінування. Затверджено Положення про робочу групу та її склад», - написав він.
Прем’єр-міністр Денис Шмигаль у вступній промові на засіданні уряду зазначив, що через російських терористів Україна стала однією з найбільш забруднених мінами й снарядами країн у світі. Розмінування стане одним із 5 ключових пріоритетів відновлення вже цього року.
«Ми рухаємось у напрямку створення Центру гуманітарного розмінування, який дозволить системно підійти до цього завдання», - заявив Шмигаль.
За його словами, основним завданням Міжвідомчої робочої групи з питань гуманітарного розмінування, яку очолить перший віцепрем’єр-міністр, буде координація всіх органів влади, а також фактично визначення стратегії та дорожньої карти щодо гуманітарного розмінування.
Як повідомлялося, раніше Шмигаль заявляв, що в Україні буде створено Центр гуманітарного розмінування, який виконуватиме функції аналітичного центру й узагальнюватиме інформацію щодо потреб розмінування в міністерств, ОВА, країн-партнерів та міжнародних організацій.