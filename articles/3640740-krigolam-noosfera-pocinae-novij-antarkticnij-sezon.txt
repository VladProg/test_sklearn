Український криголам «Ноосфера» розпочинає свій другий антарктичний сезон під синьо-жовтим прапором.

Про це повідомляє Національний антарктичний науковий центр, передає Укрінформ.
Як зазначається, 24 грудня флагман українського науково-дослідного флоту вирушив із Кейптауна (Південно-Африканська Республіка) в Антарктику. Капітаном судна є Павло Панасюк.

"Нинішня експедиція є спільною українсько-польською і фінансована переважно Польською антарктичною програмою (що є дуже помічним для нас в умовах скороченого через повномасштабну війну бюджету). Тож спочатку «Ноосфера» вирушить до польської антарктичної станції «Арцтовський», яка розташована на острові Кінг Джордж", - поінформували у НАНЦ.

Далі, як зазначається, криголам вирушить на українську станцію «Академік Вернадський», куди доправить вантажі й команду технічних спеціалістів, які мають завершити модернізацію інфраструктури станції. Зокрема, цього сезону в планах заміна системи опалення, облаштування нового майданчика для зберігання човнів, роботи з заземлення дизельної та головної будівлі станції, а також інші нагальні роботи, потрібні для успішної зимівлі 28-ї Української антарктичної експедиції.

Очікується, що криголам дістанеться «Вернадського» до кінця січня.

При цьому зауважується, що «Ноосфера» йде до Антарктиди з великим тризубом на борту (розміром 1,25 м на 1,05 м). Два малі Державні Герби України були встановлені восени цього року на фальштрубах з правого та лівого борту судна.
"Світ має бачити нашу незламність та впевненість у Перемозі повсюди, навіть посеред айсбергів та вічних снігів", - наголосили у НАНЦ.
Як повідомлялося, з кінця січня до кінця травня 2022 року відбувся перший антарктичний сезон «Ноосфери». Флагман успішно забезпечив ротацію зимівників на українській станції «Академік Вернадський», перезмінку полярників на польській станції «Арцтовський» та проведення унікальних досліджень з вивчення Південного океану.
Фото: uac.gov.ua