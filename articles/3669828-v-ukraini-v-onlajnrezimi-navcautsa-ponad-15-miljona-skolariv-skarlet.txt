У режимі онлайн в Україні наразі навчаються 1 млн 589 тисяч школярів.

Про це в ефірі телемарафону сказав міністр освіти і науки Сергій Шкарлет, повідомляє кореспондент Укрінформу.
“У нас 1 млн 589 тисяч дітей, у тому числі 70 тисяч дітей з тимчасово окупованих територій, сьогодні навчаються у форматі онлайн”, - зазначив Шкарлет.
Він додав, що найбільшими викликами такого формату навчання на сьогодні є відсутність Інтернету та відсутність або відключення електроенергії. Водночас міністр наголосив, що освітяни навчилися працювати і в таких умовах.
“Ми формуємо певні інтерактивні додатки, які в асинхронному режимі дозволяють навіть без доступу до Інтернету працювати з тими чи іншими навчальними матеріалами. Суттєво розширили склад електронних бібліотек: маємо 1335 примірників по всіх, з 1 по 11 клас, наших дисциплінах”, - сказав Шкарлет.
Міністр уточнив, що по кілька примірників різних підручників доступні також в асинхронному форматі.
“Таким чином вчителі навчилися будувати так звану індивідуальну освітню траєкторію, індивідуальну програму розвитку кожної дитини, і це активно сьогодні впроваджується”, - додав міністр освіти.
Як повідомлялося, учнів 4 і 9 класів офіційно звільнили від проходження державної підсумкової атестації у 2022/2023 навчальному році з метою збереження життя і здоров’я учнів в умовах воєнного стану.