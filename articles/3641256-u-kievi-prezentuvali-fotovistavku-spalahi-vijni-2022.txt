У Національній спілці журналістів України відкрилася фотовиставка «Спалахи війни 2022».

Про це повідомляє кореспондент Укрінформу.
"Сьогодні відкривається унікальна фотовиставка «Спалахи війни 2022». Вона є унікальною з огляду на те, що це авторський погляд на підсумки історичного руху... Попри те, що вісім років росія веде агресивну політику, вона воює з Україною, і цивілізованим світом, але все ж таки до моменту повномасштабного вторгнення для багатьох українців гарячі точки були певною документальною екзотикою, яку бачили мало українців та мало українських журналістів спеціалізувалися на висвітленні конфліктів. На жаль, з 24 лютого вся Україна перетворилась на гарячу точку, і відповідно всі журналісти перетворились на журналістів, які працюють у війні", - сказав під час презентації виставки голова Національної спілки журналістів України Сергій Томіленко.
Він зазначив, що ключове завдання виставки - зафіксувати та показати несправедливість війни, а також - незаретушовану правду війни.






У Києві презентували фотовиставку «Спалахи війни 2022» / Фото: Павло Багмут. Укрінформ






















Куратор виставки Єфрем Лукацький зазначив, що націю і країну формує не тільки її мова, а ще й історія, і щоразу нові герої переписують цю історію. За його словами, завдання журналістів - залишити цю історію найбільш об'єктивною.
"Фотожурналістика - це візуальне зображення. І за кожною фотографією є велика історія. Я впевнений, що майже за кожною фотографією тут можна писати книжку. Я маю на увазі про цю подію, про цих людей", - сказав Лукацький.
Автори робіт: Єфрем Лукацький; Сергій Нуженко; Андрій Андрієнко; Констянтин і Влад Ліберови; Андрій Марієнко; Роман Чоп.
Фотовиставку організувала Національна спілка журналістів України за підтримки шведської правозахисної організації Civil Rights Defenders.
Як повідомлялося, у Києві на станції метро “Золоті ворота” представили виставку “Війна крізь об’єктив: фото з України”.