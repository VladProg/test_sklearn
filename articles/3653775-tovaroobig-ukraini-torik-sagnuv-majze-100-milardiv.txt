У 2022 році в Україну було імпортовано товарів на 55,5 млрд дол., експортовано – на 44,2 млрд дол.



Як передає Укрінформ, такі дані оприлюднила Державна митна служба.
У відомстві зауважують, що дані щодо імпорту наведені без урахування газу, ввезеного у 2014-2016 роках, але оформленого в митному режимі “імпорт” у грудні 2022 року.
Наголошується, що найбільшими експортерами товарів в Україну стали Китай — 8,7 млрд дол., Польща — 5,5 млрд дол. та Німеччина — 4,4 млрд дол.

Серед категорій товарів найбільше було ввезено машин, устаткування та транспорту — на 16 млрд дол., паливно-енергетичних товарів — на 13,1 млрд дол., продукції хімічної промисловості — на 9,6 млрд дол.
За даними Держмитслужби, експортувала Україна найбільше до Польщі — на 6,7 млрд дол., Румунії — на 3,9 млрд дол. та Туреччини — 2,9 млрд дол.
До першої трійки позицій українського експорту увійшли продовольчі товари — на 23,4 млрд дол., метали та вироби з них — на 6 млрд дол., машини, устаткування та транспорт — на 4,2 млрд дол.
Як повідомлялося, за даними Мінекономіки, Україна у 2022 році експортувала товарів до країн Європейського Союзу майже на 28 млрд дол., що на 4,2% більше, ніж у 2021 році.