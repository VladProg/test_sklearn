Корпорація Google запускає новий сервіс штучного інтелекту (ШІ) – чат-бот Bard, який може стати конкурентом ChatGPT від Open AI.

Про це заявив головний виконавчий директор компанії Alphabet Inc. та її дочірньої компанії Google Сундар Пічаї, передає Укрінформ з посиланням Bloomberg.
Технологія має генерувати детальні відповіді на прості запитання, наприклад, що приготувати на обід або як спланувати вечірку.
Зазначається, що Bard поки що запускається для довірених тестувальників, а для решти користувачів стане доступним у найближчі тижні.
«Ми поєднаємо відгуки ззовні з нашим внутрішнім тестуванням, щоб переконатися, що відповіді Bard відповідають високим стандартам якості, безпеки та ґрунтуються на реальній інформації», – зазначив Пічаї.
Запуск Bard відбувається на тлі проблем компанії в її флагманському пошуковому бізнесі, який є головним джерелом доходів. Минулого тижня компанія Alphabet повідомила, що продажі не виправдали очікувань на тлі спаду цифрової реклами та занепокоєння інвесторів конкуренцією у сфері штучного інтелекту з боку, зокрема, ChatGPT від Open AI, підтримуваного Microsoft.
Як наголошується, Bard працюватиме на основі LaMDA, великої мовної моделі, розробленої Google.
За словами представника Google, тестувальники, відібрані для раннього доступу, є географічно різноманітною групою людей поза межами компанії, які допоможуть вдосконалити сервіс.
Крім запуску Bard, Google дозволить розробникам використовувати його мовні моделі для створення власних додатків та почне відкривати свій API для компаній, розробників і творців наступного місяця, сказав Пічаї.
Минулого тижня компанія оголосила про партнерство зі стартапом зі штучного інтелекту Anthropic, який тестує власний чат-бот, щоб конкурувати зі ChatGPT. За словами співрозмовника Bloomberg, Google також інвестувала в стартап близько $400 мільйонів.
ChatGPT — чат-бот зі штучним інтелектом, розроблений лабораторією OpenAI. Являє собою велику статистичну модель мови, оптимізовану для ведення діалогів та відлагоджену завдяки технікам навчання з учителем та навчання з підкріпленням. В основі прототипу лежить модель OpenAI GPT-3.5 — покращена версія GPT-3.
Прототип ChatGPT було випущено 30 листопада 2022 року. Він привернув увагу аудиторії завдяки своїм деталізованим і чітко сформованим відповідям, хоча їхня фактична точність підлягала критиці.