Британський автовиробник Bentley Motors Limited заявив, що за підсумками 2022 року продав рекордну кількість автомобілів класу люкс.

Як передає Укрінформ, про це повідомляє Reuters.
“У рік, який був ще одним непередбачуваним, бізнес подолав значні зустрічні вітри та продемонстрував велику стійкість, щоб забезпечити третій рік поспіль рекордні продажі”, - заявив гендиректор компанії Bentley Адріан Холлмарк.
Загалом за підсумками 2022 року компанія продала 15 174 автомобілі класу люкс, що на 4% більше, ніж у 2021 році.
У Bentley також заявили про зростання продажів на всіх регіональних ринках, окрім Китаю через місцеву ситуацію з коронавірусом. При цьому в Північній і Південній Америках, найбільшому ринку Bentley, продажі зростали лише помірними темпами, менш ніж на 1%. Зазначається, що розкішний позашляховик Bentayga, стартова ціна якого становить близько 180 000 доларів, залишався моделлю Bentley, яка найчастіше продавалася у 2022 році, на неї припало 42% продажів автомобілів.
Як повідомляв Укрінформ, британський виробник авто класу люкс Rolls-Royce Motor Cars вперше за свою 118-річну історію перевищив річний обсяг продажів у понад 6 000 автомобілів.