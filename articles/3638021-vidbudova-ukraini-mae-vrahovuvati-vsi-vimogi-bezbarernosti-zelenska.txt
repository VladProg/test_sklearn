Дружина Президента Олена Зеленська наголосила, що відбудова України після перемоги у розв'язаній росією війну має враховувати всі вимоги безбар'єрності, та анонсувала презентацію Альбому безбар'єрних рішень.

Про це вона сказала під час презентації нового розділу на порталі "Дія" - "Дія.Безбар'єрність", повідомляє кореспондент Укрінформу.
"Наступним кроком у глобальній програмі безбар'єрності буде презентація Альбому безбар'єрних рішень. Це також буде корисний продукт, у першу чергу для архітекторів, забудовників, містобудівників, проєктувальників, усіх тих, хто має створювати безбар'єрні простори в Україні", - сказала перша леді.
Вона зауважила, що Україну очікує "велика відбудова", яка має відбуватися обов'язково з урахуванням усіх норм безбар'єрності.
"Щоб наше суспільство поверталося до життя вже в нормальних умовах, щоб ми більше ніколи нічого не переробляли", - підкреслила дружина Президента.
Зеленська нагадала, що впродовж півтора року в Україні діє Національна стратегія з безбар'єрності. Віднині ж на порталі "Дія" з'явився розділ "Дія.Безбар'єрність", який допоможе забезпечити безбар'єрність у сфері державних послуг.
Фото: ОП