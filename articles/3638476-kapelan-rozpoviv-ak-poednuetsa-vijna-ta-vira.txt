Роль військового капелана в умовах війни надзвичайно важлива для бойового духу українського захисника, адже капелан має подбати про дух воїна, військового підрозділу та командира.

Про це під час брифінгу в Медіацентрі Україна-Укрінформ повідомив священник УГКЦ, військовий капелан Андрій Зелінський.
“Військові капелани були підготовлені і добре розуміють, що треба робити у забезпеченні найважливішої складової нашої перемоги — бойового духу українського воїна. Подбати про людське у людині в умовах, коли бракує найнеобхіднішого, в умовах, коли загроза стає настільки близькою, коли виклики стають настільки масштабними — це особливе покликання. Це покликання, аби зберегти людину у військовому однострої. Для нас перемога полягає не лише у якісній і ефективній відсічі російському агресору, але й у здатності будувати Україну після нашої перемоги”, - наголосив Зелінський.
Він додав, що завдання військового капелана — це турбота про дух воїна, військового підрозділу та про дух командира.
Відповідаючи на питання, як поєднуються війна і віра, військовий капелан зазначив: “Війна і віра не так складно поєднуються, коли війна про захист, а значить про любов до тих, кого захищаєш. Війна сьогодні, яку російський агресор розгорнув проти України, це дуже промовистий факт сучасної історії, де цілий народ, де кожен з нас намагається бути воїном Світла у війську, яке бореться за щось надзвичайно важливе для цілої людської цивілізації”.
Зелінський повідомив, що станом на сьогодні в українському війську існує потреба у кількох сотнях капеланів і вона поступово заповнюється представниками різних церков. Закон "Про Службу військового капеланства" переводить служіння на професійний рівень і наразі важливим є розвиток військового капеланства на інституційному рівні, відзначив він.
“Військовий капелан — це сьогодні професія. І, як кожна професія, вимагає для якості служіння необхідних знань, умінь і навичок. Це все передбачає певну підготовку військових капеланів і такий процес ведеться. У ЗСУ створена структура військового капеланства, яка має власне займатись організацією підготовки капеланів до служіння в українському війську”, - повідомив священник, додавши, що в підготовці використовуються традиції і міжнародного капеланства.
Відповідаючи на питання щодо викликів для капеланів, він зазначив, що вони є такими ж, як і перед воїнами та звичайними людьми в умовах екстремального стресу та в умовах бойових дій.
“Усі речі, які ранять нашу людяність — це поле бою для військового капелана. Допомогти вистояти, допомогти озброїтись чистим серцем, відданою волею і рухатись вперед, пам'ятаючи про те, що усе, що сьогодні робить український воїн, це не що інше, як прояв безмежної любові до своєї країни, народу, до своїх рідних”, - наголосив військовий капелан.
Щодо ротації військових капеланів Зелінський зазначив, що вона відбувається так само, як і у військовослужбовців.
“Військовий капелан — це частина військового підрозділу, у нього не існує паралельного життя, він військовослужбовець у власному підрозділі. І це означає, що стільки, скільки перебуває його підрозділ, стільки перебуває і військовий капелан”, - наголосив він.
Як повідомляв Укрінформ, Блаженнійший Митрополит Київський і всієї України Епіфаній вручив духовенству Православної церкви України першу частину мандатів на право здійснення військової капеланської діяльності.
30 листопада 2021 року Верховна Рада ухвалила Закон "Про Службу військового капеланства", а набирав він чинності з 1 липня 2022 року. Цей закон регулює відносини у сфері реалізації конституційного права на свободу світогляду та віросповідання військовослужбовців Збройних сил України, Національної гвардії України, інших утворених відповідно до законів України військових формувань, Державної прикордонної служби України, а також визначає правові та організаційні засади і принципи діяльності Служби військового капеланства.