АТ «Укрпошта» готує три випуски марок на січень – лютий.

Як передає Укрінформ, про це генеральний директор Укрпошти Ігор Смілянський повідомив у Телеграмі.
«Друзі! Так вийшло, що останні випуски - Херсон, Кримський Міст, Новий Рік, Щедрик та Зброя - були розкуплені майже за лічені дні і, звісно, я отримую чисельні повідомлення, що багато кому не вистачило наших марок», - заявив Смілянський.
За його словами, тепер випусків буде більше, але тиражі будуть менші. «Але менші не означає не такі круті, бо вже готуємо нестандартні 3 випуски на січень - лютий», - додав Смілянський.
Також він порадив українцям підписатися на філателістичний абонемент Укрпошти, аби не пропустити щось цікаве наступного року.
«Ну і враховуючи, що, на відміну від інших компаній, ми під Новий рік не збільшуємо, а зменшуємо тарифи, підписатись на нього можливо до 31 грудня за акційною ціною 480 гривень на рік. За цю суму Ви гарантовано будете мати можливість придбати всі марки у кількості від 1 до 3 штук з безкоштовною доставкою. Що, до речі, вже відбиває його вартість, і Вам залишається лише задоволення від нашої колекції», - зазначив Смілянський.
За його словами, з наступного року Укрпошта надсилатиме марки одразу після випуску, не чекаючи закінчення місяця.
Як повідомляв Укрінформ, у грудні Укрпошта ввела в обіг поштову марку «Щедрик. Carol of the Bells», приурочену до сторіччя прем’єри щедрівки у Карнегі-Холі у Нью-Йорку.
Фото: Укрпошта, ілюстративне