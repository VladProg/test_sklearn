Сервісні центри Міністерства внутрішніх справ розширюють географію можливості обміну національного посвідчення водія, і незабаром зробити це можна буде і в Туреччині в центрі ДП «Документ», а саме – у Стамбулі.

Про це поінформувала пресслужба Головного сервісного центру МВС, передає Укрінформ.
«27 січня в Регіональному сервісному центрі МВС в Житомирській області підписали узгоджене рішення про співпрацю Головного сервісного центру МВС з ДП «Документ», який входить до сфери управління Державної міграційної служби України. Невдовзі це дасть можливість обмінювати українське посвідчення водія на таке ж українське у найбільшому місті Туреччини — в Стамбулі», - уточнюється у повідомленні.
Зазначається, що це рішення підписали гендиректор ДП «Документ» Володимир Швачко і т. в. о. начальника Регіонального сервісного центру МВС в Житомирській області Володимир Гриб.
Послуга обміну посвідчення надаватиметься: у разі зміни анкетних даних водія (коли особа змінила прізвище, ім’я, по батькові чи стать); коли закінчився термін дії (актуально переважно для посвідчень водія, виданих вперше, оскільки їх термін дії — 2 роки); у разі пошкодження посвідчення водія (зіпсоване, записи не читаються).
За інформацією ГСЦ МВС, наразі за межами України обміняти національне посвідчення водія можна у 4 локаціях у Польщі: Варшава, 02-222, Aleji Jerozolimskie, 179 (ТРЦ «Blue City», 2 поверх); Гданськ, 80-309, Aleja Grunwaldzka 415; Краків,31-154, Pawia, 5 (ТЦ «Galeria Krakowska»); Вроцлав, 54-118, Aleja Śląska (Tarczyński Arena).
Як повідомлялося, 10 січня 2023 року набула чинності угода між Кабінетом міністрів України та урядом Туреччини про взаємне визнання та обмін національних посвідчень водія.
Це дає можливість громадянам України, які переїхали на тимчасове або постійне проживання до Туреччини, обміняти своє українське посвідчення водія на турецьке без складання теоретичних і практичних іспитів.
Так само і громадяни Туреччини, які тимчасово або постійно проживають в Україні та мають турецьке посвідчення водія, можуть обміняти його без складання іспитів у сервісному центрі МВС.