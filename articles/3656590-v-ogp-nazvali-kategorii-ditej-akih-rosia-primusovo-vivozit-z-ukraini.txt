Серед депортованих росією українських дітей є малюки, які виховувалися в закладах інституційного догляду, прийомних сім'ях, будинках сімейного типу, а також ті, які втратили батьків через бойові дії.

Про це повідомила начальниця Департаменту захисту інтересів дітей та протидії насильству Офісу генерального прокурора Юлія Усенко в ефірі телемарафону "Єдині новини", передає Укрінформ.
"Це дуже різні категорії дітей. Це діти-сироти, позбавлені батьківського піклування і перебували в закладах інституційного догляду. Це діти, які перебували у прийомних сім'ях, дитячих будинках сімейного типу. Є навіть ті діти, які під час ведення бойових дій втратили батьків і фактично стали сиротами, але держава про це не знає, вони не перебувають на обліку і не мають відповідного статусу, і такі діти були переміщені також", - сказала вона.
Також, за словами Усенко, серед депортованих росією можуть бути діти, які були переміщені разом з батьками, але в подальшому роз'єднані з ними: батька або матір забрали у фільтраційний табір, а дитину потім повезли на територію рф. Вона додала, що іноді доля цієї дитини може бути відомою, іноді - ні.
Усенко підкреслила, що точну кількість переміщених дітей встановити дуже складно.
Вона наголосила, що Україна намагається з'ясувати хоча би місце знаходження цих дітей, але абсолютно позбавлена можливості розуміти, що з ними відбувається, який їх стан здоров'я, як вони забезпечуються.
Як повідомлялося, раніше у Давосі дружина Президента Олена Зеленська заявила, що питання депортованих росією українських дітей і їхнього повернення є одним із найскладніших, немає жодного діалогу з російськими загарбниками на цю тему, російська федерація поводиться з дітьми, як терорист.