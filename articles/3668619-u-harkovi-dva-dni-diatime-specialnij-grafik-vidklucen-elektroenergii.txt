У Харкові та двох районах області 11-12 лютого діятиме спеціальний графік відключень електроенергії.

Про це у Фейсбуці попереджає пресслужба АТ "Харківобленерго", передає Укрінформ.
"У зв'язку з наслідками ракетної атаки на критичну інфраструктуру регіону в Харкові, Харківському та Чугуївському районах 11-12 лютого вводяться спеціальні графіки погодинних відключень. Звертаємо вашу увагу на те, що тривалість погодинних відключень становить 6 годин для кожної черги", - йдеться у повідомленні.
Зазначається, що черги в графіку відповідають адресам щотижневих графіків, зазначили в обленерго. Дізнатися, до якої черги належить конкретний будинок, можна на сайті АТ "Харківобленерго", заповнивши відповідну форму у розділі "Графік погодинних відключень".

Своєю чергою міський голова Ігор Терехов написав у Телеграмі, що наразі знеструмленою залишається близько 15% території міста Харкова.

«Ми подаємо тепло, забезпечуємо водопостачання у стислому режимі. Нам вдається локалізувати наслідки обстрілів. Працювали весь день, щоб дати світло, щоб працювали електротранспорт, метро та об'єкти інфраструктури», - зазначив Терехов.
За його словами, вранці було повторне влучення в один із об'єктів, який забезпечує тепло- та енергопостачання Харкова.
Згідно з інформацією пресслужби КП "Харківські теплові мережі", станом на 18:00 в місті 165 будинків залишаються без тепла через дефекти, які виникли після обстрілів та раптової зупинки системи теплопостачання. https://t.me/teploseti/3764
"Ще 116 житлових будинків залишаються без тепла через відсутність електропостачання", - додали у компанії.
Як повідомлялося, по об'єктах критичної інфраструктури Харкова війська рф 10 лютого завдали ракетних ударів о четвертій і десятій ранку. Постраждали 8 працівників об'єкта критичної інфраструктури, їх дістали з-під завалів рятувальники. Двоє поранених перебувають у тяжкому стані, шестеро - в стані середньої важкості.
За даними правоохоронців, загарбники використали понад десять ракет С-300, а також ракету "Калібр".