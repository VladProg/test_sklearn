Американське космічне агентство NASA сьогодні вночі спробує запустити місію Artemis 1 ("Артеміда-1"), яка має згодом повернути людину на Місяць.

Як повідомляє кореспондент Укрінформу, про це пише Space.com.

“Наразі “Артеміда-1” має бути запущено не раніше, ніж о 1:04 ранку 16 листопада зі стартового майданчика 39В у Космічному центрі NASA імені Кеннеді в Флориді”, - йдеться у матеріалі.
Якщо з будь-яких причин запустити ракету сьогодні не вдасться, резервні дати: 19 та 25 листопада.
“Місія “Артеміда-1” стане першим пробним польотом нової ракети-носія Space Launch System (SLS) та космічного модуля Orion. Ракета-носій запустить непілотований модуль у приблизно 42-денну подорож, під час якої він облетить Місяць перед поверненням на Землю”, - стверджує Space.com

Зауважимо, що загальна мета проєкту NASA Artemis — вперше за пів століття повернути людей на Місяць. Місія Artemis I має випробовувати ракету, космічний корабель та всі його системи, щоб переконатися, що вони безпечні для астронавтів.

Ракета Space Launch System – сучасний аналог Saturn V, яка доставляла астронавтів NASA на місяць у 1960 – 1970-х роках. Це - найбільша й найпотужніша ракета за всю історію космонавтики.