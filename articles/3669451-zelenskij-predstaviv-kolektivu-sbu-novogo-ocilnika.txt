Президент Володимир Зеленський представив голову Служби безпеки України Василя Малюка керівному складу СБУ.

Про це глава держави повідомив у Телеграмі, передає Укрінформ.
"Від початку повномасштабного вторгнення Василь Васильович Малюк довів, що є патріотом, професіоналом і саме тією людиною, яка повинна керувати Службою безпеки нашої держави", - підкреслив Зеленський.



Відео: Офіс Президента
Президент також запевнив, що СБУ "фундаментально та динамічно змінюється, стає міцною та сучасною".
«Ворог знає, що ці фахові люди, які перебувають тут, не дадуть йому жодного шансу. І тому дуже вас боїться. Головне – усе це забезпечити й не втратити до кінця війни та після нашої перемоги. Тому що випробувань у нашій державі буде дуже багато», – цитує главу державу його пресслужба.
Президент також підкреслив, що нині СБУ веде боротьбу з колаборантами.
«Я дуже вірю, що з цими питаннями ви, Василю Васильовичу, і ваші колеги розберетеся», – сказав він.
Зеленський відзначив роботу працівників Служби безпеки, зокрема тих, хто веде боротьбу з ворогом на тимчасово окупованих територіях України.
Зі свого боку Малюк подякував Президентові за довіру й пообіцяв, що весь особовий склад СБУ його не підведе, оскільки розуміє рівень відповідальності та викликів.
«Зараз СБУ працює системно: від проведення унікальних спецоперацій до документування воєнних злочинів російської федерації», – заявив очільник спецслужби.
Малюк наголосив, що зараз неприпустима жодна імітація активної роботи.
«Сьогодні це справжня оперативна бойова робота, контрдиверсійні, антитерористичні операції. І ті, хто не встиг перейнятися цим, – вибачте, з ними будемо прощатися», – сказав він.
За словами голови СБУ, особливий акцент сьогодні зроблено на контррозвідці, але водночас Служба безпеки активно бореться і з внутрішнім ворогом.
«Має бути повний контроль оперативної обстановки та своєчасне виявлення будь-яких системних загроз управлінню державою. І не лише виявлення, а й швидке оперативне реагування, документування й затримання негідників», – переконаний Малюк.
Він також пообіцяв, що СБУ зробить усе можливе й неможливе, щоб пришвидшити перемогу над російськими загарбниками.
Присутні на заході також вшанували хвилиною мовчання працівників спецслужби, які загинули, виконуючи важливі завдання на тимчасово окупованих територіях, у Бахмуті та інших містах, де триває запекле протистояння з російським агресором.



Як повідомлялося, Верховна Рада 7 лютого за поданням Президента Володимира Зеленського підтримала призначення Василя Малюка на посаду голови Служби безпеки України. До цього він був тимчасовим виконувачем обов‘язків керівника СБУ.
Фото: ОП