Марсохід NASA Perseverance завершив створення резервного сховища у кратері Джезеро на Червоній планеті та помістив туди останній, десятий, зразок гірських порід повітря та ґрунту.

Про це повідомляє Укрінформ із посиланням на Space.com.
Як зазначається, усі десять зразків запаковані в невеликі титанові трубки, що дасть змогу забрати їх під час майбутньої місії та привезти на Землю. Вони містять суміш вулканічних і осадових порід. Також там є зразки марсіанського ґрунту і повітря. Вони розміщені зигзагом на відстані 5-15 метрів один від одного.
На борту марсохода також зберігатимуться копії матеріалів, а самі ж титанові трубки залишаться на Марсі на випадок, якщо Perseverance не зможе доставити їх на Землю. Згідно з резервним планом, їх зможуть забрати два вертольоти.
Тепер Perseverance підніметься вгору і досліджуватиме марсіанські скелі. Коли марсохід пройде повз місце, яке дослідники називають Скелястою вершиною, він розпочне новий етап своєї наукової місії — Delta Top Campaign.
Як повідомляв Укрінформ, марсохід Національного управління США з аеронавтики та дослідження космосу (NASA) Perseverance зробив нове селфі з Червоної планети.
Perseverance був доправлений на Марс разом із гелікоптером Ingenuity у межах дослідницької місії NASA 18 лютого 2021 року.
Одне з його завдань - зібрати на Марсі зразки породи, які на Землю вивезе спеціальна спільна місія Європейської космічної агенції та NASA.