Компанія Twitter Ілона Маска проведе у січні аукціон, на якому виставить понад тисячу речей із офісу компанії у Сан-Франциско.

Як передає Укрінформ, про це повідомляє Teslarati.
Аукціон триватиме з вечора 17 січня до ранку 18 січня.
Зазначається, що серед речей будуть, зокрема, кавоварки, столи, а також статуя синьої пташки, яка є символом компанії.
Ціни на більшість предметів починатимуться від 25 доларів США, на деякі – від 50 доларів. Нові еспресо-машини коштуватимуть кілька тисяч доларів.
Heritage Global Partners (HGP) проводитиме аукціон від імені компанії Ілона Маска.
У HGP також заявили, що сам аукціон Twitter не має нічого спільного з фінансовим становищем компанії.
«Компанія була продана за 44 мільярди доларів, а ми продаємо кілька стільців, столів і комп’ютерів. Тож якщо хтось щиро думає, що дохід від продажу пари комп’ютерів і стільців окупить ці гори, то він помиляється», — сказав представник HGP Нік Дав.
Як повідомляв Укрінформ, у понеділок, 12 грудня, Twitter перезапустить оновлену версію свого сервісу підписки Twitter Blue.
Фото: Getty Images