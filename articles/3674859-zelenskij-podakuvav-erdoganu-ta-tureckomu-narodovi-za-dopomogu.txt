Президент України Володимир Зеленський подякував Президенту Туреччини Реджепу Таїпу Ердогану та турецькому народові за допомогу.

Як передає Укрінформ, про це повідомляє сайт Глави держави.
Зеленський провів телефонну розмову з Президентом Туреччини. Глава української держави подякував лідеру Туреччини за слова підтримки в цей символічний для України день.
“Ціную цей прояв підтримки в річницю російського повномасштабного вторгнення в Україну. Вдячні вам і всьому турецькому народові за допомогу, яку ми відчували весь цей час. Цю підтримку ми завжди пам’ятатимемо”, – сказав Зеленський.
Окремо він подякував Ердогану за підтримку Туреччиною резолюції ООН щодо сталого миру в Україні, а також формули миру.
Зі свого боку Президент Турецької Республіки висловив подяку за надану Україною допомогу в подоланні наслідків руйнівних землетрусів. Зеленський іще раз висловив співчуття Ердогану та всьому турецькому народові у зв’язку з трагедією.
“Народ України стоїть пліч-о-пліч із турецьким у цю лиху годину. Ми й надалі готові надавати всю можливу допомогу Туреччині та її народу”, – наголосив Зеленський.
Також сторони під час розмови висловили зацікавленість у продовженні Чорноморської зернової ініціативи.
Як повідомлялося, 24 лютого 2022 року росія розпочала повномасштабне вторгнення в Україну. російські війська проводять масовані обстріли мирних українських міст та селищ. Вони розв’язали масовий терор проти цивільного населення на тимчасово окупованих територіях. Сили оборони України чинять запеклий опір російським загарбникам та завдають їм величезних втрат.
Фото: ОП