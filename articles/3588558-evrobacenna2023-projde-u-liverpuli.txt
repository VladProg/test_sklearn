Британський Ліверпуль прийме наступного року Євробачення від імені України.

Як повідомляє кореспондент Укрінформу, про це пише The Guardian.
“Музичний конкурс “Євробачення” наступного року від імені України прийме Ліверпуль, який переміг 19 інших міст у змаганні за право на його проведення”, - йдеться у повідомленні.
Зазначається, що "Євробачення" відбудеться в Об’єднаному королівстві вперше за 25 років. Гранд-фінал конкурсу призначено на 13 травня, він пройде на арені M&S Bank, яка вміщає 11 тис. глядачів. Півфінали пройдуть 9 і 11 травня.
Міністр культури та інформаційної політики Олександр Ткаченко привітав обрання Ліверпуля як міста проведення конкурсу "Євробачення-2023".
"Я вітаю рішення BBC з обрання міста проведення Євробачення-2023. Впевнений, що Ліверпуль чудово впорається із завданням проведення такого масштабного свята та відобразить традиції та особливості України в ньому", - написав Ткаченко у Телеграмі.
Він нагадав, що Ліверпуль названий музичним містом ЮНЕСКО завдяки своєму внеску у попмузику. Водночас міністр зауважив: "Символічно, що Ліверпуль є містом-побратимом нашої Одеси. Британія – наш близький друг, тепер її місто Ліверпуль стане ще одним символом нашої дружби".
"Кожному українцю шкода, що наша країна не може прийняти змагання через постійні атаки росії. Кожен українець чекає на перемогу, щоб мати змогу дійсно відсвяткувати цю подію", - наголосив очільник МКІП.
Як повідомляв Укрінформ, Велику Британію було обрано місцем проведення пісенного конкурсу після того, як організатори вирішили, що його не може проводити Україна - переможець 2022 року.
Борис Джонсон, який обіймав посаду прем’єр-міністра Великої Британії на момент цього рішення Європейської мовної спілки, заявив, що його країна проведе "Євробачення-2023" від імені України.
Фото: EBU