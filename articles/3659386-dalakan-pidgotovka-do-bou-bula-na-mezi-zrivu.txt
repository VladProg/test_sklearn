Український чемпіон за версією WBA Артем Далакян розповів про свою підготовку до поєдинку з костариканцем Давидом Хіменесом.

Боксер сказав про це в розмові ексклюзивно для Укрінформу.
«Підготовка проходила в два етапи перший етап ми провели на гірськолижній базі Мігово, більше місяця. Також хочу сказати, що на другий етап були заплановані спаринг-партнери з Європи, але багато хто відмовився з того приводу, що в нас триває війна.Таким чином підготовка була на межі зриву і наша команда на чолі з президентом Юрієм Рубаном, прийняла рішення перенести останній етап навчально-тренувального збору до Болгарії в гірську місцевість, у Перін. У мене були дуже хороші спаринг-партнери», - сказав Далакян.
Він також зауважив, що планує провести об'єднавчий бій, якщо вдасться захистити титул у бою з костариканцем.
«Після завоювання титулу в 2018 році в Америці це буде вже 6-й захист. Звичайно, завжди є плани додати до титулу ще додатковий пояс і боксувати в об'єднавчому поєдинку. Сподіваємось, що наступний бій буде об'єднавчим, але все не так просто», - підсумував український боксер.
Як повідомлялося, 28 січня в Лондоні український чемпіон світу за версією WBA Артем Далакян проведе бій з костариканцем Давидом Хіменесом в андеркарті поєдинку бетербієв - Ярд. Орієнтовний початок бою - 21:00 за київським часом.
Як повідомляв Укрінформ, 34-річний Далакян завоював титул чемпіона світу у 2018 році. У листопаді 2021 року в поєдинку проти Луїса Консепсьйона українець вп'яте успішно захистив пояс.
Фото: з особистого архіву боксера