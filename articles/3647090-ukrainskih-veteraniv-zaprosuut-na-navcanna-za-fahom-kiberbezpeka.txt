Українських ветеранів і ветеранок, які бажають перекваліфікуватися, запрошують на навчання за фахом кібербезпека.

Як передає Укрінформ, про це повідомляє пресслужба Міністерства у справах ветеранів.
"Команда ГО “Наукова асоціація кібербезпеки України” запрошує українських ветеранів і ветеранок, які бажають перекваліфікуватися та долучитися до лав кіберфахівців – взяти участь у проєкті “Veterano Cyber Cluster”", - йдеться у повідомленні.
У межах навчання ветерани отримають комплексну підготовку у галузі кібербезпеки, а саме: професійні знання відповідно до обраного курсу від провідних викладачів України у галузі кібербезпеки; сертифікат про навчання; стажування у кращих компаніях та держустановах; працевлаштування за фахом у разі успішного завершення навчання; підтримку психолога на кожному з етапів Програми; поглиблені знання з професійної англійської мови; практичні навички Soft Skills (підготовка резюме та мотиваційного листа, підготовка до співбесіди тощо).
Перший набір та перші курси з навчання триватимуть два місяці орієнтовно з 1 лютого до 1 квітня 2023 року в режимі онлайн в зручний час.
Як повідомлялося, Мінветеранів та одна з мереж супермаркетів підписали меморандум про співпрацю, в межах якого ветерани-підприємці отримали можливість представляти свою продукцію в супермаркетах.