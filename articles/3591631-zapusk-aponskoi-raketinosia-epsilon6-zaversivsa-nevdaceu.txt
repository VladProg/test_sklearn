Ракета-носій Epsilon-6 Японського агентства аерокосмічних досліджень (JAXA) самознищилася невдовзі після запуску через відхилення від запланованої траєкторії польоту.

Про це повідомляє Kyodo News, передає Укрінформ.
Зазначається, що близько 09:50 за місцевим часом ракета Epsilon-6 з 8 супутниками на борту, розробленими приватними та державними установами, стартувала з космодрому Учіноура, а о 09.57 JAXA надіслало команду про самоліквідацію апарата.

Після невдалого запуску у JAXA заявили, що таке рішення було прийняте після того, як ракета відхилилася від запланованої траєкторії польоту і не змогла вивести супутники на орбіту.
Самоліквідована ракета впала у море. Триває розслідування причин інциденту.
Це перший невдалий запуск ракети Японією від листопада 2003 року, коли ракета H2A була навмисно знищена незабаром після старту.
Як повідомляв Укрінформ, Японське космічне агентство JAXA і компанія Mitsubishi Electric розробили новий супутник спостереження за Землею Daichi-3.
Фото: Kyodo