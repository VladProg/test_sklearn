Упродовж 25-го тижня роботи «зернового коридору» через морські порти Одеської області було експортовано 894 тис. т агропромислової продукції, що на 82% більше, ніж за попередній тиждень.

Як передає Укрінформ, про це повідомляє пресслужба Українського клубу аграрного бізнесу.


Зазначається, що з 16 по 22 січня в українських морпортах було завантажено 19 суден - це така ж кількість, як і за попередній тиждень. Збільшення обсягів експорту при однаковій кількості суден вдалося досягти коштом надання пріоритету великотоннажним суднам.
Таке рішення було прийнято через цілеспрямований саботаж російською стороною інспекцій суден у Босфорі, що призводить до стабільно великої черги з понад 100 суден.

Найбільше впродовж тижня експортовано: кукурудзи (47% експорту за цей період), пшениці (32%) та ріпаку (10%).
Українська продукція відправлена в країни Азії (Китай, Туреччина, Індія), Європи (Іспанія, Німеччина, Бельгія) та Африки (Ефіопія, Лівія).

Всього з початку роботи «зернового коридору» з 1 серпня 2022 року по 22 січня 2023 року Україна експортувала 18,3 млн т продукції АПК.

Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовились про продовження "Ініціативи з безпечного транспортування агропродукції через Чорне море" ще на 120 днів. Вона почала роботу 22 липня, а перше судно з українським продовольством вийшло з порту Одеси 1 серпня.