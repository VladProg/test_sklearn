У січні 2023 року в Україні було зареєстровано 703 нові комерційні автомобілі проти 922 одиниць місяцем раніше.

Про це повідомляє Асоціація автовиробників України (Укравтопром) в Телеграмі, передає Укрінформ.
«У перший місяць 2023 року в Україні було зареєстровано 703 нові комерційні авто (вантажні та спец). Це майже на чверть менше, ніж у грудні, а відставання від показника січня 2022 року становило 26%», - йдеться в повідомленні.
Серед найпопулярніших брендів у цьому сегменті Renault (300 зареєстрованих машин), Fiat (55 од.), автомобілі Mercedes-Benz (42 од.), Ford (41 од.). Замикає п’ятірку лідерів спецтехніка від Volvo — 39 зареєстрованих автівок.
За даними Укравтопрому, в 2022 році в Україні було зареєстровано майже 6,9 тис. нових комерційних автомобілів, що у 2,3 раза менше, ніж за 2021 рік.
Як повідомлялося, у січні 2023 року в Україні було зареєстровано близько трьох тисяч нових легкових автомобілів, що на 23% менше, ніж попереднього місяця.