солдати російської армії розграбували Херсонський художній музей.

Як передає Укрінформ, про це установа повідомила у Фейсбуці.
«Херсонський художній музей розграбований російськими окупантами. Це по-їхньому називається «евакуація», по-нашому - мародерство під гаслами «збереження культурних цінностей», - йдеться у повідомленні.
Зазначається, що з 31 жовтня по 3 листопада самопроголошена «влада» завезла в музей три-чотири десятки людей, які виносили твори мистецтва й оргтехніку. Підкреслюється, що про делікатне ставлення до старовинних раритетів навіть не йдеться - картини не запаковували належним чином для перевезення, а замотували в якесь ганчір’я.

Як повідомляється, 1 листопада завантажили та вивезли у супроводі озброєних автоматами людей у цивільному три фури та шкільний автобус, 2 листопада — ще дві фури, 3 листопада забирали залишки автобусом уже без збройної охорони. При викраденні однієї з кращих колекцій України навколо музею стояли блокпости.
«Сподіваємось у найближчий час дізнатися, що саме було незаконно вивезено за чотири дні, але в тому, що найцінніше (XVII-XIX ст.) забрали у першу чергу, сумнівів немає. Вантаж був спрямований до Криму, але не факт, що це останній пункт призначення», - йдеться у повідомленні.
Керувала так званою «евакуацією» псевдодиректорка Наталя Десятова, яку херсонці можуть знати як співачку з кафе «Театральне», інформують у музеї.
«На жаль, допомагали їй і деякі співробітники музею, які погодились працювати на росіян», - йдеться у повідомленні.
На думку чинної директорки музею Аліни Доценко, в Криму «приймають» колекцію Херсонського художнього музею теж колишні її підлеглі — Наталя Кольцова та Інна Буренко, які завчасно «евакуювались».
Як повідомляв Укрінформ, 19 липня до приміщення Херсонського обласного художнього музею ім. О. Шовкуненка в супроводі чотирьох осіб (представників фсб у цивільному та російської поліції у масках) прийшла жінка, яка назвалася «новим директором» Наталією Леонідівною. Так зване нове керівництво розпочало діяльність із того, що «вскрило» фонди. Трохи пізніше псевдодиректорка змінила музейну охорону на «свою». Окупацію Херсонський художній музей зустрів у стані проведення ремонтно-реставраційних робіт.
Фото: АА