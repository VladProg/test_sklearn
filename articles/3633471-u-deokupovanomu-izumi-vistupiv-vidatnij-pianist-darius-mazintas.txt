У місті Ізюм на Харківщині виступив видатний піаніст, віцепрезидент і художній керівник канадської фундації Looking at the Stars у Європейському Союзі Даріус Мажинтас.

Він зіграв на деокупованій Харківщині композиції із циклу "Наївна музика" українського композитора Валентина Сильвестрова, повідомила Укрінформу співорганізаторка акції, керівниця ГО "Всеукраїнський демократичний форум" Ярина Ясиневич.
За її словами, 13 грудня Кременецька гора в Ізюмі була вкрита туманом, але він не міг приховати пошкодження, яких завдала російська агресія та окупація пам’яткам сакрального мистецтва – половецьким бабам та цілому місту. Мажинтас, одягнутий у темний урочистий одяг і чорний бронежилет з нашивками із синьо-жовтим та канадським прапорами, близько години виконував сучасну українську класику – у мряці, вогкості за температури всього +5. Він обрав, пропустив через себе і понад місяць практикував ці мелодії.
"З початком війни я став більше цікавитися саме українською культурою, так відкрив для себе Сильвестрова. В його музиці – вся Україна, її природа та люди", – сказав Мажинтас. Він приїхав до Ізюма напередодні та провів ніч із командою у старовинному погребі, котрий під час воєнних дій та окупації слугував укриттям для понад 60-ти мешканців міста.

Фундація Looking at the Stars – канадська благодійна організація з Торонто – дарує класичну музику у виконанні перших у своєму класі виконавців тим, хто цього найбільше потребує, але найменше очікує.
26 квітня фундація Looking at the Stars подарувала Україні перший концерт класичної музики – у пам’ять про загиблих у зруйнованому місті Ірпінь – а 13 грудня вони знову вклонилися полеглим і надихнули живих у місті Ізюм.
"Від імені ради директорів вдруге вручено символічний подарунок класичної музики – любові, поваги та захоплення – стійкому та героїчному українському народу, який невтомно та самовіддано бореться з російською агресією. Я впевнений, що класична музика – наша єдина зброя – може бути такою ж потужною, як Himars... Ми завдячуємо Україні кожним днем і хвилиною нашого мирного існування, зі смиренням і гордістю маємо можливість сказати "дякую" від щирого серця. Слава Україні та українському народу!" – зазначив Дмітрій Кановіч, засновник і генеральний директор фундації "Looking at the Stars.
"Музика не може нівелювати руйнування, але вона гоїть рани. Цією акцією ми привертаємо увагу до культурних втрат, яких зазнає світова культурна спадщина внаслідок російської агресії в Україні. Ми демонструємо, наскільки нищівна війна ведеться проти українського народу і нашої культури. У глобальному контексті – користуємося увагою світу, щоб сьогодні вийти із тіні російської культури», – сказала Ясиневич.
Даріус Мажинтас вражений стійкістю українців та їхньою здатністю зберігати людяність і творити добро навіть у найтемніші часи. Прикладом такої стійкості є волонтерський рух Ізюма. Сергій Штанько, який всю окупацію залишався в рідному місті та допоміг із організацію перформансу, зазначив з надією на відновлення: "Важливими є і щоденна допомога містянам, і привернення уваги до культурного спадку Ізюма".






У деокупованому Ізюмі виступив видатний піаніст Даріус Мажинтас / Фото: Євген Котенко, Укрінформ






















Виступ організовано та профінансовано зусиллями канадської фундації Looking at the Stars, за сприяння в Україні ГО "Всеукраїнський демократичний форум", волонтерської ініціативи "Народ-військо" та Ізюмської громади.
Даріус Мажинтас – випускник Литовської академії музики і театру, лауреат численних національних та міжнародних премій. Завдяки своїй винятковій музичній чутливості та таланту, а також формам виразу та унікальним інтерпретаціям виконавець має визнання у Литовській Республіці та у світі.