Чотирнадцятирічна сумчанка виграла тенісний турнір серед дорослих спортсменів у Корнуоллі, дівчина виїхала з України через російське вторгнення у лютому 2022 року.

Як передає Укрінформ, про це повідомляє Суспільне. Суми.
«Тенісний турнір серед дорослих спортсменів “Tennis Cornwall Indoor closed 2023” відбувся в англійському Корнуоллі. Перемогу у ньому святкувала 14-річна сумчанка Софія Гриценко», - повідомив директор Тенісної академії у Сумах Ігор Смертяк.
Він заявив, що Софія виграла три зустрічі й посіла перше місце.
«При цьому у фіналі перший сет виграла на тай-брейку (7:5), а другий – у “суху” (6:0)», – відзначив Смертяк.
Це був перший дорослий турнір тенісистки.
Як повідомили в Тенісній академії, Софія Гриценко виїхала до Англії після початку повномасштабного вторгнення росії у лютому 2022 року. У Англії вона вже стала переможницею низки тенісних турнірів.
Раніше повідомлялося, що через вторгнення із Сумщини виїхала третина жителів області.
Фото з сайту suspilne.media