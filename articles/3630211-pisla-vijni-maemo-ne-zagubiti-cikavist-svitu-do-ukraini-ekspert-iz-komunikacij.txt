Після нашої перемоги у війні необхідно не загубити цікавість світу до України.

Про це сказав кіно- та музичний продюсер, експерт з комунікацій, засновник компанії «ВАВІЛОН”, Голова правління Асоціації «Сприяння розвитку кінематографа в Україні – дивись українське!» Андрій Різоль під час VІ Форуму «Креативна Україна: Сила стійкості», передає Укрінформ.
«Після перемоги, після війни, треба не загубити цю мотивацію, драйв, цікавість світу до України. Оцю лояльність, яка сформована. Безумовно, треба думати щодо якихось концептуальних програм, дуже предметних програм, прописаних конкретними етапами», - сказав Різоль.
За його словами, треба використати цю нову можливість популяризації, ідентифікації України в світі.
Директор Національного культурно-мистецького та музейного комплексу «Мистецький арсенал» Олеся Островська-Люта зазначила, що треба бути готовими, що Україна дещо втратить на культурному фронті за час війни. Тож, за її словами, необхідно інвестувати в сучасну культуру, бо це є напрацюванням на майбутні покоління.
«Ми не зможемо повернути чогось, нам просто треба з цим погодитись. Ми не зможемо повернути деяких людей, ми не зможемо повернути деяку культурну спадщину, яка була просто розбомблена. Але нам треба зосередитись на тому, щоб створювати зараз. Тобто ми маємо зараз напрацьовувати спадщину для майбутніх поколінь. Для цього нам потрібні точно якнайкращі інституції», - сказала Островська-Люта.
Вона додала, що для захисту спадщини потрібні інституції, які цим зайняті, а також люди всередині цих інституцій.
Міжнародний форум "Креативна Україна" є найбільшою у Східній Європі платформою для обговорення напрямків державної політики у сфері культури та креативних індустрій. Щороку подія збирає кількадесят спікерів та спікерок з понад 10 країн світу.