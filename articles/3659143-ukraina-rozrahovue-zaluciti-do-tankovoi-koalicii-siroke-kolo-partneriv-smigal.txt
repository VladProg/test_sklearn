Прем'єр-міністр Денис Шмигаль подякував Німеччині за рішення про надання Збройним силам України танків Leopard 2 та заявив, що наша держава розраховує залучити до танкової коаліції широке коло партнерів, аби отримати якнайбільше танків у найкоротший термін.

Як передає Укрінформ, про це глава уряду написав у Телеграмі.
«Зелене світло для леопардів. Сьогодні канцлер Німеччини Олаф Шольц оголосив про позитивне рішення щодо постачання Україні бойових танків Leopard 2. Крім того, Німеччина надала дозвіл іншим країнам на реекспорт «леопардів» в Україну. Розраховуємо залучити до танкової коаліції широке коло партнерів, аби отримати якнайбільше танків у найкоротший термін. Вдячні уряду Німеччини та всім країнам, які готові передати Leopard 2 Україні», – зазначив Шмигаль.
Як повідомляв Укрінформ, 25 січня Федеральний уряд Німеччини ухвалив рішення про надання Збройним силам України 14 основних бойових танків Leopard 2. Канцлер ФРН Олаф Шольц заявив у середу під час засідання уряду, що Німеччина збільшуватиме військову підтримку України. Рішення стало результатом інтенсивних консультацій, які відбулися з найближчими європейськими та міжнародними партнерами Німеччини. Метою є швидко зібрати для України два батальйони танків Leopard 2.
Як перший крок Німеччина надасть 14 танків Leopard 2 A6 зі складів Бундесверу. Інші європейські партнери також передадуть машини Leopard 2.
Тренування українських екіпажів мають розпочатися найближчим часом у Німеччині. Пакет також передбачає логістику, боєприпаси та обслуговування системи.
Крім того, Німеччина надасть відповідні дозволи країнам-партнерам, які хочуть швидко доставити танки Leopard 2 зі своїх складів в Україну.