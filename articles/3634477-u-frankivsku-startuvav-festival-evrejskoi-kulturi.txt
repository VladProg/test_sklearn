В Івано-Франківську відкрили дводенний фестиваль єврейської культури "Євреї Станіславова. Хто вони?" З цієї нагоди підсвітили синагогу.

Про це у Фейсбуці повідомив Івано-Франківський міський голова Руслан Марцінків, передає Укрінформ.
«В Івано-Франківську стартував фестиваль єврейської культури "Євреї Станіславова. Хто вони?". Триватиме він упродовж двох днів і має ряд цікавих заходів. А от розпочався фестиваль з відкриття підсвітки синагоги», - зазначив Марцінків.

За його інформацією, синагога засяяла поки лише сьогодні. Вже після енергетичної кризи підсвітка синагоги запрацює повноцінно в рамках проєкту «Дослідження та збереження єврейської культурної спадщини на прикордонній території».
Зазначається, що проєкт «Дослідження та збереження єврейської культурної спадщини на прикордонній території» стартував у червні. Його впроваджують у межах Програми транскордонного співробітництва ЄІС Угорщина-Словаччина-Румунія-Україна 2014-2020, що фінансується Європейським Союзом.
15 грудня у межах фесту планують провести майстер-клас з ідишу, дегустацію єврейської кухні та ярмарок на підтримку ЗСУ.
Як повідомляв Укрінформ, у Львові у вівторок розпочався III Благодійний Всеукраїнський фестиваль народної, класичної, сучасної та бальної хореографії, під час якого збирають кошти на підтримку ЗСУ.
Фото: Руслан Марцінків, Фейсбук