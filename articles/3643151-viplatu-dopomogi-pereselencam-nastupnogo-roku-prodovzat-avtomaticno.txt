Виплату допомоги на проживання для внутрішньо переміщених осіб у 2023 році продовжать автоматично.

Як передає Укрінформ, про це уповноважений Верховної Ради з прав людини Дмитро Лубінець повідомив у Телеграмі.
З метою недопущення порушення прав ВПО на отримання відповідної грошової допомоги представниця Уповноваженого з прав громадян, постраждалих внаслідок збройної агресії проти України, Ольга Алтуніна провела нараду з представниками Міністерства соціальної політики, Міністерства реінтеграції, Пенсійного фонду, а також профільних громадських організацій.
Співрозмовники обговорили ситуацію щодо припинення виплати допомоги на проживання у разі неподання документів для її поновлення з 1 січня.
За результатами наради прийнято рішення, що з нового року буде продовжено автоматичне нарахування допомоги на проживання ВПО.
"Для отримання допомоги на проживання ВПО не потрібно буде надавати підтверджувальні документи про свій матеріальний стан, оскільки отримання зазначеної допомоги не залежить від отриманого доходу та є безстроковим", - заявили в Офісі омбудсмена.
Як повідомляв Укрінформ, за інформацією віцепрем'єр-міністра - міністра з питань реінтеграції тимчасово окупованих територій Ірини Верещук, внутрішньо переміщені особи з початку повномасштабного вторгнення отримали понад 47 млрд гривень на проживання.