Предстоятель Православної церкви України митрополит Київський і всієї України Епіфаній назвав богослужіння з нагоди Різдва Христового в Успенському соборі Києво-Печерської лаври історичною подією, яка відбувається в історичному місці.

Про це він написав у Фейсбуці, передає Укрінформ.
«Сповнені душевної радості, вдячності і віри – славимо Різдво Господа нашого Ісуса Христа в історичних обставинах, в історичному місці, історичною подією. Бог в час важких випробувань сподобив нас великим даром: вперше в головному соборному храмі Успенської Києво-Печерської Лаври лунає українська молитва помісної автокефальної Православної церкви України. Христос народився! Славімо Його», - зазначив Епіфаній.
Як повідомляв Укрінформ, в Успенському соборі Києво-Печерської лаври о 9-й годині ранку розпочалось богослужіння з нагоди Різдва Христового, яке проводить митрополит Епіфаній.

Відео: ПЦУ
Це перша в історії літургія предстоятеля ПЦУ в Києво-Печерській лаврі. Вона стала можливою після того, як держава повернула у свою власність два храми лаври – Свято-Успенський собор і Трапезну церкву.
Успенський собор історично вважається головним храмом лаври. Наприкінці 2022 року заповідник Києво-Печерська лавра поінформував УПЦ (МП), що з 1 січня не продовжує з нею договір користування Успенським собором та Трапезною церквою у Верхній лаврі.
5 січня міністр культури та інформаційної політики Олександр Ткаченко повідомив, що за результатами роботи спеціальної комісії було ухвалено рішення про передачу державі Успенського собору і Трапезної церкви Києво-Печерської лаври від УПЦ (МП).