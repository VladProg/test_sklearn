Вже до кінця 2023 року в Україні планують завершити роботи з облаштування пункту пропуску на кордоні з Польщею – «Нижанковичі – Мальховіце», а також відкрити його для всіх типів автотранспорту.

Про це повідомив віцепрем’єр-міністр з відновлення України – міністр розвитку громад, територій та інфраструктури Олександр Кубраков, передає Укрінформ із посиланням на пресслужбу міністерства у Фейсбуці.
«Відкрили тимчасову інфраструктуру на майбутньому автомобільному пункті «Нижанковичі – Мальховіце» на кордоні України та Польщі. Цього вдалось досягнути фактично за пів року. Повністю завершити роботи з облаштування пункту та відкрити його для всіх типів автотранспорту плануємо вже до кінця цього року», - зазначив очільник міністерства.

Він уточнив, що поки на ПП «Нижанковичі – Мальховіце» будуть оформлювати та пропускати в обидва боки порожні вантажівки.
Пункт пропуску розрахований на переміщення автотранспорту з максимально допустимою масою до 3,5 т, тут передбачаний спільний контроль українських і польських митників та прикордонників.
Як повідомлялось, у лютому цього року на кордоні з Румунією відкрито пункт пропуску «Дяківці – Раковець», в листопаді минулого року – пункт пропуску «Красноїльськ – Вікову де Сус».
Крім того, у 2022 році розширено пропускну спроможність пункту «Краківець – Корчова» та впорядковано роботу пункту «Ягодин – Дорогуськ» на кордоні з Польщею.
Фото: Міністерство інфраструктури України