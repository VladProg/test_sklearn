У списку полонених медиків, який глава Української Греко-Католицької Церкви Блаженніший Святослав Шевчук передав Папі Римському Франциску, більшість надавали допомогу пораненим на «Азовсталі» у Маріуполі.


Про це у коментарі Укрінформу повідомив голова Поважної ради громадської ініціативи «Орден святого Пантелеймона» Василь Князевич.
«До нашої спільноти звернулись родичі медиків, які встановили, що їх рідні в полоні з проханням підключитись до процесу обміну чи повернення рідних з полону. Більшість медиків, щодо яких до нас звернулись, надавали допомогу на Азовсталі… Членом Поважної ради ордену є глава УГКЦ Святослав Шевчук, і на зустрічі з Папою Римським він передав йому цей список. Думаю, що надалі будуть певні кроки…Список містить 41 людину», - сказав Князевич.
Він додав, що у списку є не лише військові медики, але й цивільні. «Наш Орден займається підтримкою медиків. Під час «ковіду» медики були лідерами, стояли на першій лінії фронту, а тепер також тримають свій фронт, допомагаючи нашим воїнам і не тільки, а й всьому населенню, відновити своє здоров’я. На жаль, багато медиків, які пішли допомагати військовим, рятувати життя, опинились в полоні, є і загиблі та багато таких, про яких ми не знаємо, де вони знаходяться», - зауважив Князевич.
Він також зауважив, що громадська ініціатива «Орден святого Пантелеймона» звернулася і до міжнародних організацій заради визволення з полону медиків.
«Ми б хотіли, щоб медиків просто повертали, адже вони займаються порятунком життя і можуть надавати допомогу будь-кому. Медики не вважаються комбатантами, тому ми починаємо публічний процес, щоб українських медиків повертали, а не обмінювали», - сказав Князевич.
Як повідомлялося, Блаженніший Святослав у Ватикані передав Папі Франциску списки полонених медиків, який отримав напередодні від Поважної ради Ордену Святого Пантелеймона. Папа Франциск запевнив, що підтримує Україну в намаганнях звільнити полонених.