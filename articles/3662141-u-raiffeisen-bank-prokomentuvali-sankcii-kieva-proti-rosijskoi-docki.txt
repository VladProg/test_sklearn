Введення українським урядом санкцій проти "Райффайзен-Лізинг", яка є дочірньою компанією АТ "Райффайзенбанк росія", означає, що лізингове майно клієнтів може бути конфісковане на території України.

Про це Укрінформу повідомили в пресслужбі банківської групи Raiffeisen Bank International.
"Політичне рішення уряду України внести до санкційного списку близько 30 російських лізингових компаній, у тому числі "Райффайзен Лізинг росія" означає, що лізингове майно клієнтів "Райффайзен Лізинг росія" може бути конфісковане на території України", - повідомили в RBI.
Було зазначено, що "Райффайзен Лізинг росія" є 100% дочірньою компанією "Райффайзенбанку росія".
"Станом на кінець грудня 2022 року обсяг профінансованого ним лізингу становив 362 мільйони євро. З початку війни компанія не уклала жодного нового лізингового контракту", - зазначили в RBI.
Як відомо, 28 січня Президент України Володимир Зеленський підписав Указ про введення в дію рішення Ради нацбезпеки і оборони про запровадження санкцій проти юридичних та фізичних осіб, яких рф використовує для перевезення залізницею військової техніки та солдатів.
Під обмежувальні заходи потрапили 185 компаній та осіб, у тому числі зареєстроване у москві ТОВ "Райффайзен-Лізинг".
Як повідомляв Укрінформ, раніше "Райффайзенбанк росія", який є частиною австрійської банківської групи Raiffeisen Bank International і який залишився працювати в росії, запровадив кредитний мораторій для російських військовослужбовців, які беруть участь у війні проти України. У коментарі Укрінформу в RBI заявили, що їх банківська дочка в росії була "юридично зобов'язана" запровадити кредитний мораторій для російських військовослужбовців.
Відомо, що бізнес у росії приніс Raiffeisen Bank International за дев’ять місяців 2022 року €1,4 мільярда прибутку, що становить половину всіх прибутків цієї австрійської банківської групи.
У березні 2022 року Raiffeisen Bank International, який є одним із найбільших європейських банків в рф, заявив, що війна в Україні "змушує RBI переглянути нашу позицію в росії". Було заявлено, що банківська група розглядає "всі стратегічні можливості щодо майбутнього АТ "Райффайзенбанк росія". Цей розгляд триває вже понад 11 місяців війни.