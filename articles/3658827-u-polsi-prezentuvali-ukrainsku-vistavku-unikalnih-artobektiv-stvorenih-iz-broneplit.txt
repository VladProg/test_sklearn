У Польщі презентували український проєкт ArtArmor, який складається з унікальних артоб‘єктів, створених із бронеплит.

Як передає кореспондент Укрінформу, організатори артпроєкту з волонтерського руху “Україна для героїв” (Ukraine for Heroes) планують показати виставку Art Armor - art that saves lives у десяти країнах Європи, а завершиться проєкт благодійним аукціоном у Лондоні.
Під час відкриття виставки її ініціатор і координатор Олександр Ковальчук повідомив, що після демонстрації виставки у Києві та Львові організатори планують показати експозиції в десяти країн Європи. Відтак, після Польщі виставку демонструватимуть у країнах Балтії, Швеції, Італії, Франції, Німеччини, Швейцарії і Великій Британії.

За його словами, вирішено залучати до проєкту розписування бронеплит не лише українських художників, але й відомих зарубіжних митців. Відтак після демонстрації виставки в інших країнах, коли вона стане відомою в Європі, восени цього року в Лондоні буде організовано благодійний аукціон, на якому продаватимуться ці витвори мистецтва.
“Сподіваємося, що зберемо велику суму грошей, яку зможемо витратити на придбання засобів захисту для українських воїнів, а також костюми для розміновувачів”, - підкреслив Ковальчук.
За його словами, проєкт має підтримку Президента України Володимира Зеленського, українських міністрів, Головномандувача ЗСУ Валерія Залужного, які залишили свої підписи на презентаційній бронеплиті, яка також демонструється на виставці. Проєкт заручився підтримкою експрем’єра Великої Британії Бориса Джонсона.
Ковальчук висловив сподівання, що до проєкту вдасться залучити до 100 відомих зарубіжних художників, на кшталт Бенксі, і від продажу картин на благодійному аукціоні в Лондоні буде змога отримати на потреби захисників України навіть до $100 млн. При цьому, долучитися до проєкту проситимуть художників виключно з дружніх до України держав.






Фото: Юрій Банахевич, Укрінформ
























































































Під час відкриття виставки у Варшаві міністр канцелярії президента Польщі Войцєх Коларський підкреслив, що співпраця між Україною і Польщею є глибокою в усіх сферах, що дуже добре відчувається під час війни. За його словами, крім постачання зброї, Польща також підтримує українське мистецтво. Він зазначив, що відкрита у польській столиці виставка поєднує в собі дві складові: мистецтво, яке виражає спротив війні, й елементи зброї.
“Ця виставка показує емоції українських артистів, емоції українського суспільства, яке бореться за свободу”, - констатував Коларський.
Радник-посланник України в Польщі Олег Куць наголосив, що Польща є лідером у підтримці України серед країн Заходу. Це стосується і мистецтва, оскільки у Польщі демонструється дуже багато українських виставок від початку повномасштабної російської агресії проти України.
“Ми разом боремося за краще життя для наших дітей і свободу. Початок міжнародної подорожі цієї вистави саме з Варшави є дуже символічним”, - наголосив Куць.
Виставка Art Armor - art that saves lives відбуватиметься в Центрі сучасного мистецтва "Уяздовський Замок” у парку Королівські Лазєнки до 20 лютого.