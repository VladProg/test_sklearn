Україна закликає Європейський Союз замислитися над тим, як він може допустити спортсменів з росії та білорусі, які часто бувають представниками військових або силових структур, а значить підтримують жорстоку війну, в якій гинуть невинні люди, на свою територію для участі в Олімпіаді-2024.

Як зазначив міністр Кабінету Міністрів України Олег Немчінов, який є членом виконавчого комітету Національного олімпійського комітету України, в ефірі телемарафону, це питання обговорювалося із профільними чиновниками з Євросоюзу на Саміті Україна-ЄС, передає Укрінформ.
«Під час Саміту Україна – ЄС ми обговорювали з профільним віцепрем’єром у Європейській комісії, представником Греції, який відповідає за антропологічний блок підтримки людей, який курує освіту, молодь і спорт. Ми наголошували, що ця Олімпіада буде відбуватися у Парижі. І позиція Європейських країн має бути визначальною. Як ЄС буде надавати візи військовослужбовцям збройних сил російської федерації, військовослужбовцям міністерства внутрішніх справ російської федерації, коли на попередній Олімпіаді десь дві третини атлетів, які представляли росію, і понад дві третини атлетів, які представляли білорусь, представляли відповідні військові формування свої держав? Яким чином вони, як люди, які причетні до терористичних організацій, якими є збройні сили росії, і відповідно, їхня росгвардія та всі інші правоохоронні так звані органи, як фсб, які катують українців, вбивають українських спортсменів, як вони можуть фізично бути допущені до Європейського Союзу?» - сказав Немчінов.

За його словами, європейці наголошували на необхідності дотримання прав тих атлетів, які публічно заявлять про непідтримку російської федерації.
«З цього приводу вже висловилися самі росіяни, в тому числі одна з депутаток державної думи рф, яка у минулому є олімпійською чемпіонкою в лижах. Вона напряму сказала, що кожен такий атлет, який підтвердить не підтримку збройної агресії росії, отримає кримінальне провадження як людина, яка дискредитує російську армію. І вісім років ув’язнення», - нагадав Немчінов.

Тобто, додав урядовець, це може тих не чисельних російських спортсменів, які підтримують ідеали миру та олімпійської хартії, просто підвести під кримінальне переслідування.

Водночас Немчінов зазначив, що рішення щодо участі росіяни та білорусів в Олімпіаді-2024 остаточно не прийняте. Позиція України незмінна: допоки в нашій державі триває війна, країни-агресорки не мають повинні бути допущені до змагань у будь-якому статусі, навіть під нейтральним прапором. Це питання у п’ятницю обговорювалося на засідання виконкому Національного олімпійського комітету.
«Ми достатньо активно проговорили у відкритому режимі. І за цим обговоренням проголосували (109 зі 112 членів асамблеї) за можливий бойкот участі росіян та білорусів в Олімпіаді у Парижі, якщо таке рішення буде ухвалене», - додав Немчінов.
Як повідомлялося, 25 січня виконком МОК оприлюднив заяву і висловився щодо перспективи повернення спортсменів рф і рб на міжнародні змагання, у тому числі Олімпійські ігри-2024.