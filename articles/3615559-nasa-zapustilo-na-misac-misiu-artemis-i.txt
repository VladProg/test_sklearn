Американське космічне агентство (NASA) у середу запустило місію Artemis I, кінцевою метою якої є повернення людини на Місяць.

Про це повідомляє Укрінформ із посиланням на CNN.
Повідомляється, що ракету-носій Space Launch System (SLS) заввишки 98 м запустили о 1:47 за східним часом зі стартового майданчика Космічного центру Кеннеді на мисі Канаверал, штат Флорида.

Ракета-носій SLS вивела у відкритий космос космічний апарат Orion, який у майбутньому NASA планує використовувати для перевезення астронавтів, однак цього разу на його борту немає людей, лише манекени.
Очікується, що Orion подолає близько двох мільйонів кілометрів і, обійшовши орбіту Місяця, здійснить зворотну подорож, завершивши її приблизно за 25 днів. За планами NASA, 11 грудня капсула впаде в Тихий океан біля узбережжя Сан-Дієго, де чекатимуть евакуаційні команди, щоб доставити її в безпечне місце.
Як повідомляв Укрінформ, запуск місії Artemis І, який спочатку планувалося здійснити ще в серпні, переносився кілька разів з технічних причин, а також через несприятливі погодні умови.