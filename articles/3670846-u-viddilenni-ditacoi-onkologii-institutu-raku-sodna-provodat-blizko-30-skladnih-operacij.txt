У відділенні дитячої онкології Національного інституту раку у Києві щодня роблять близько 30 складних онкологічних операцій.


Про це дружина Президента Олена Зеленська написала у Телеграмі після відвідування відділення дитячої онкології Національного інституту раку, де поспілкувалась з лікарями і їхніми маленькими пацієнтами, передає Укрінформ.
За її словами, «війна поставила під загрозу лікування цих дітей, а отже, і їхній шанс на життя. Бо навіть наявність ліків для хіміотерапії не гарантує її вчасного отримання, якщо звучать сирени. Навіть найдосвідченіші онкологи не знають, як врятувати від обстрілів».
«Однак наші лікарі роблять над можливе для того, щоб зберегти своїм пацієнтам життя. Переконалась учора в цьому, відвідавши відділення дитячої онкології Національного інституту раку з нагоди Міжнародного дня онкохворої дитини», - зазначила Зеленська.
Вона нагадала, що «у перший же тиждень війни всіх маленьких онкопацієнтів із батьками евакуювали звідси до Польщі. А далі поступово відновлювали роботу. У травні в інституті запрацювали операційні та почали приймати поранених бійців».
«Сьогодні ж у тутешніх лікарів роботи більше, ніж до повномасштабного вторгнення: щодня в закладі роблять близько 30 складних онкологічних операцій.
До відділення повернулися діти, і вони справжні бійці. Сміливості й мужності в них не менше, ніж у воїнів передової, які проходять лікування поруч. Маленькі пацієнти терпляче виконують вказівки лікарів, чекають на хіміотерапію, доки не зазвучить сигнал відбою повітряної тривоги. Виборюють життя водночас у двох війнах», - зазначила перша леді.
За словами Зеленської, для неї «було дуже важливо особисто поспілкуватися з дітьми та їхніми батьками».
«Бо наше завдання зараз як держави – зробити все, щоб вони перемогли у своїй персональній війні. Створити умови, за яких, попри прильоти й атаки ворога, наша медична система вперто робитиме свою справу. І впевнена, із цим викликом ми впораємося», - наголосила дружина Президента.

Як повідомляв Укрінформ, у Центрі дитячої онкології та гематології Черкаського обласного онкологічного диспансеру відкрили два асептичні бокси, в яких проводитимуть пересадку кісткового мозку.