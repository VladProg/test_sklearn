Міністерство культури та інформаційної політики ініціюватиме законопроєкт щодо визнання культурної спадщини як елементу національної безпеки.

Про це повідомив глава МКІП Олександр Ткаченко в ефірі марафону «Єдині новини», передає кореспондент Укрінформу.
«Нам потрібно підняти рівень ваги спадщини до рівня національної безпеки. росіяни воюють проти нашої ідентичності, і саме культурна спадщина представляє цю ідентичність. Тому ми будемо ініціювати закон, щоб спадщина була віднесена до поняття національної безпеки країни», - підкреслив Ткаченко.
Водночас він наолосив, що визнання вагомості української спадщини на політичному рівні стимулюватиме розвиток законодавства у сфері охорони культурних об’єктів, зокрема, після цього з’являться закони щодо штрафів для забудовників: наразі штрафи накладаються мінімальні, і їх можна оскаржити у суді.
За словами Ткаченка, грамотне законодавство у цій сфері захистить історичні центри міст від хаотичної забудови і навіть врахує чинник забудовників.
«Ані у Празі, ані у Римі ви не знайдете в центрі міста якихось надзвичайних будівель, які у нас стирчать у Києві. Це стається тому, що місцеві забудовники розуміють: якщо старий будинок збережено та відреставровано, він коштуватиме набагато більше, аніж новітні багатоповерхівки», - зазначив він.
Очільник МКІП зауважив, що прикладами в охороні культурної спадщини можуть слугувати країни Європи. Зокрема, за його словами, в Італії існує спеціальний підрозділ карабінерів, який у разі потреби може арештувати незаконну забудову. Також у Польщі діють сучасні європейські закони щодо збереження культурної спадщини, додав Ткаченко.
Як повідомляв Укрінформ, Верховний суд ухвалив рішення, згідно з яким МКІП зможе надавати дозволи на будівельні роботи в історичних ареалах столиці, що покладе край хаотичній забудові міста.