Внаслідок збройної агресії російської федерації в Україні загинуло 459 дітей, поранено 919.

Як передає Укрінформ, про це Офіс генерального прокурора повідомляє у Телеграмі.

"Більше ніж 1378 дітей постраждали в Україні внаслідок повномасштабної збройної агресії російської федерації. Станом на ранок 3 лютого 2023 року офіційне число дітей-жертв за добу не змінилося - 459. Зросла кількість поранених - понад 919", - ідеться у повідомленні.
Ці цифри не остаточні. Триває робота з їх встановлення в місцях ведення бойових дій, на тимчасово захоплених та звільнених територіях.
Найбільше постраждало дітей у Донецькій області - 442, Харківській - 270, Київській - 123, Херсонській - 86, Запорізькій - 84, Миколаївській - 83, Чернігівській - 68, Луганській - 66, Дніпропетровській - 63.
2 лютого внаслідок обстрілу ворогом міста Херсон отримав поранення 5-річний хлопчик.
Через бомбардування та обстріли збройними силами рф пошкоджено 3126 закладів освіти. 337 з них зруйновано повністю.
Як повідомляв Укрінформ, працівники Нацполіції з 24 лютого 2022 року отримали 9631 звернення, які стосуються зникнення безвісти 9764 дітей.