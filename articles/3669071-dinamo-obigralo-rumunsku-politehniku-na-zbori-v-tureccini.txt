Київське «Динамо» продовжує підготовку до весняної частини футбольного сезону на турецьких зборах.

Як повідомляє пресслужба «біло-синіх», команда Мірчі Луческу у черговому товариському поєдинку здобула перемогу над румунською «Політехнікою» з міста Ясси - 2:0, передає Укрінформ.

До перерви рахунок відкрив Назар Волошин, який відзначився на 32-й хвилині. У другому таймі перевагу динамівців подвоїв Антон Царенко (66).
Наступним суперником «Динамо» 14 лютого буде «Пахтакор» з Узбекистану.
Також заплановано спаринги з латвійськими «Лієпаєю» (17 лютого), «Сконто» (20 лютого) та «Валмієрою» (23 лютого).
Як повідомлялося, у контрольних матчах кияни обіграли данський «Вайле» (2:0) та північномакедонську «Шкендію» (1:0), румунську «Унірю Деж» (5:1), програли австрійському «Рапіду» (0:4), поступилися словенському «Марібору» (0:2), зіграли внічию з австрійською «Аустрією Лустенау» (2:2) та розгромили північномакедонський «Сілекс» (4:0).
У турнірній таблиці Української прем'єр-ліги (УПЛ) кияни посідають третю позицію. Свій наступний матч у чемпіонаті України «Динамо» проведе 4 березня з «Інгульцем».
Фото: fcdynamo.com.