Служба безпеки заблокувала шість каналів незаконного виїзду за кордон українських громадян призовного віку, затримані сім організаторів нелегальних «трафіків».

Як передає Укрінформ, про це СБУ повідомила у Телеграмі.

«Служба безпеки заблокувала ще шість каналів незаконного виїзду за кордон українських громадян призовного віку. У ході слідчо-оперативних дій у різних регіонах України затримано сімох організаторів нелегальних «трафіків»», - зазначається у повідомленні.

За гроші вони пропонували потенційним призовникам виїхати за кордон на підставі підроблених документів про сімейний стан або участь у волонтерському русі.
Середня вартість «послуги» становила від 1,5 до 12 тис. дол. з клієнта. Сума залежала від кількості осіб і терміновості виїзду.
У результаті проведення комплексних заходів: на Київщині викрито місцевого ділка, який продавав фіктивні посвідчення «багатодітного батька» або волонтера ухилянтам для виїзду за кордон; у Закарпатській області затримано організатора каналу нелегальної міграції на передачі йому 12 тис. дол. - за цю суму він «гарантував» приховано вивезти за кордон цілу групу ухилянтів; на Житомирщині знешкоджено групу осіб, які допомагали з оформленням фіктивних шлюбів із жінками з інвалідністю; у Запорізькій області викрито зловмисників, які вносили недостовірні відомості до системи «Шлях», використовуючи зв’язки серед посадовців держустанов та перевізників; на Миколаївщині затримано організатора, який підробляв свідоцтва про народження неповнолітніх дітей і продавав фальшиві документи потенційним призовникам; на Дніпропетровщині викрито мешканця регіону на оформленні ухилянтів до складу місцевої благодійної організації для їхнього виїзду за кордон нібито за гуманітарною допомогою.
У межах кримінальних проваджень, розпочатих за ст. 332 Кримінального кодексу України (незаконне переправлення осіб через державний кордон), організаторам схем повідомлено про підозру.
Як повідомлялося, загалом з 24 лютого поза пунктами пропусків затримано майже 7000 порушників. Ще понад 3300 осіб зупинено в пунктах пропуску під час спроби виїхати за підробленими документами чи в інший незаконний спосіб.
Фото: СБУ