У 2022 році корпорація «АТБ» сплатила до бюджетів різних рівнів 20,44 млрд грн грн податків - на 1 млрд грн більше, ніж роком раніше.


Про це повідомляє пресслужба корпорації, передає Укрінформ.
«Фактично ставши форпостом продовольчої безпеки країни, АТБ протягом минулого, мабуть, найтяжчого в новітній історії України року, сплатила податків та зборів до бюджетів різних рівнів на суму 20,44 млрд грн», - йдеться в повідомленні.
Наголошується, що загальна сума сплачених у 2022 році податків та зборів майже на 1 млрд грн перевищує показники попереднього року (19,45 млрд грн).
За даними корпорації, до держбюджету у 2022-му було сплачено 13,65 млрд грн, до місцевих бюджетів – 4,32 млрд грн, цільові фонди отримали 2,47 млрд грн.
Наголошується, що флагманське підприємство корпорації – торговельна мережа «АТБ-Маркет» протягом 2022 року сплатила 15,63 млрд грн податків та зборів. З них державний бюджет отримав 10,11 млрд грн, до місцевих бюджетів надійшло 3,63 млрд грн, до цільових фондів – 1,89 млрд грн.
Як повідомлялося, великі платники податків у січні 2023 року перерахували до загального фонду державного бюджету 12,5 млрд грн. Місцеві бюджети у січні 2023 року отримали від великих платників 881,7 млн грн.