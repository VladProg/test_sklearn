Українська сторона працює з адміністрацією й Конгресом США щодо визначення статусу росії як країни-спонсора тероризму або країни-терориста, який відображав би її реальну сутність та посилював її ізоляцію.


Про це заявила в інтерв’ю Укрінформу посол України у Вашингтоні Оксана Маркарова.
«Ми це активно обговорюємо. Ми просимо наших партнерів, колег, друзів зробити все, що можливо, і намагаємося переконувати й наводити приклади, чому це треба зробити»,- зауважила дипломат.

Як вона уточнила, у статусі країни-спонсора тероризму є дві частини.
«Частина номер один – це безпосередньо назвати країну тим, ким вона є. І тут, звісно, ми теж розуміємо, що росія не спонсор тероризму, вона – терорист. А друге – це які санкції й обмеження йдуть за цією назвою»,- пояснила Маркарова.
Вона зазначила, що питання не стоїть принципово, чи буде рф визнана як країна-спонсор тероризму, терористом, агресором: «Ми активно працюємо з Конгресом над різними варіантами формулювання, а також з адміністрацією».
Крім того, за її словами, Україна рухається шляхом притягнення рф до відповідальності, у тому числі в плані створення трибуналу за злочин агресії.
«Ми працюємо над усіма завданнями, які перед нами стоять. Наша мета – повна ізоляція і повне санкціонування росії, допоки вони не тільки не припинять цю війну і не заберуться з України, але також допоки вони не понесуть відповідальності за те, що вони роблять», - зауважила посол.
Як повідомлялося, 23 листопада 2022 року Європейський парламент визнав росію державою-спонсором тероризму. Парламенти Латвії та Естонії раніше окремо оголосили про визнання рф спонсором тероризму. Крім того, Сенат Польщі визнав терористичним режимом російську владу.