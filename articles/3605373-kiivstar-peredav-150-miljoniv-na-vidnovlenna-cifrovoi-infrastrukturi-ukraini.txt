Телекомунікаційна компанія "Київстар" переказала на рахунок у Національному банку 50% від загальної суми у 300 млн гривень, яку виділяє на відновлення цифрової інфраструктури України.

Про це Укрінформу повідомили в пресслужбі компанії.
Відповідно до меморандуму з Міністерством цифрової трансформації, Київстар зобов`язався підтримувати цифровізацію України і виділити для цього 300 млн грн. Як нагадали в пресслужбі, меморандум підписано на міжнародній конференції донорів України у липні 2022 року.
У свою чергу, Мінцифри забезпечить найбільш ефективне використання цієї допомоги відповідно до ключових завдань, які визначив Президент України Володимир Зеленський у рамках фандрейзингової платформи UNITED24.
Серед таких завдань – модернізація та будівництво цифрової інфраструктури України, посилення кіберзахисту та протидія кіберзагрозам, подальший розвиток нових цифрових технологій.

«Телеком-інфраструктура України зазнала суттєвих руйнувань через масштабну війну. Зокрема, лише компанія "Київстар" із лютого 2022 року зіткнулась із 180 тисячами різних аварійних ситуацій і змушена була проводити відновлювальні і ремонтні роботи на 7 тисячах базових станцій», – зазначає президент Київстару Олександр Комаров.
Він наголосив, що компанія підтримує державу в прагненні якнайшвидше відновити і зміцнити цифрову інфраструктуру, тож готова бути надійним партнером та інвестором у цій справі.
За інформацією Мінцифри, 84,9 млн грн вже розподілено на ключові проєкти цифрової трансформації. Йдеться про модернізацію та розвиток базових державних реєстрів Міністерства юстиції України - Державного реєстру речових прав та Державного реєстру актів цивільного стану, а також про цифрову трансформацію нотаріату (е-нотаріат) та товаро-транспортних накладних (е-ТТН).
«Дякуємо компанії "Київстар" за внесок у розвиток цифрової України. Така підтримка дозволить нам реалізувати топ-проєкти з цифровізації, щоб стати ще більш технологічними, швидкими та ефективними», — зазначив віцепрем’єр-міністр — міністр цифрової трансформації Михайло Федоров.
Як повідомлялось, Київстар - найбільший український оператор електронних комунікацій, що станом на червень 2022 року обслуговував 24,8 млн абонентів мобільного зв’язку та понад 1,2 млн абонентів «Домашнього інтернету».
У 2022 році Київстар сплатив понад 5,9 млрд грн податків та зборів та інвестував майже 1,7 млрд грн у відновлення та будівництво мереж мобільного зв`язку в Україні.
Також компанія перерахувала понад 104 млн грн благодійним фондам на гуманітарні потреби військових, лікарень, людей похилого віку та постраждалих від війни. Абонентам було надано безоплатних сервісів більш як на 563 млн гривень.
Фото: Київстар