Міністр аграрної політики та продовольства України Микола Сольський запропонував уряду Великої Британії та іншим фінансовим інституціям розглянути питання партнерства із, зокрема, Світовим банком у питаннях підтримки фінансування кредитних програм для українських аграріїв.

Про це йшлося під час зустрічі українського міністра з державним міністром у Міністерстві навколишнього середовища, продовольства та сільських справ Великої Британії Марком Стівеном Спенсером, передає Укрінформ із посиланням на пресслужбу Мінагрополітики.


Сольський зауважив, що українських фермерів необхідно забезпечити кредитними коштами. Він додав, що Світовий банк, Міжнародна фінансова корпорація (IFC), Європейський інвестиційний банк (ЄІБ) створили програми для надання Україні відповідної фінансової підтримки.


Міністр акцентував, що війна та несприятливі погодні умови створили перед українськими фермерами цілу низку проблем. Він наголосив, що агросектор України потребує фінансової підтримки та допомоги у збільшенні ліквідності ринку.

Сторони домовилися повернутися до розгляду можливостей надання підтримки агросектору України.



Як повідомляв Укрінформ, Велика Британія є однією з країн-партнерів України у межах ініціативи Grain from Ukraine.
Фото: Мінагро