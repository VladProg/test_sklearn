Американське космічне агентство NASA планує запустити ракету Artemis I на Місяць 14 листопада.

Про це повідомляє Укрінформ з посиланням на CNN.
69-хвилинне вікно запуску ракети Space Launch System розпочнеться о 12:07 за східним часом.
Якщо запуск буде успішним, ракета заввишки 98 метрів відправить космічний корабель Orion у подорож навколо Місяця, щоб перевірити його системи. Очікується, що місія пройде без екіпажу і триватиме 25 днів. Космічний корабель має приземлитися у Тихому океані в п’ятницю, 9 грудня.
Резервні вікна запуску заплановані на 16 і 19 листопада.
Загальна мета проєкту NASA Artemis — вперше за півстоліття повернути людей на Місяць. Місія Artemis I має випробовувати ракету, космічний корабель та всі його системи, щоб переконатися, що вони безпечні для астронавтів.
Ракета Space Launch System – сучасний аналог Saturn V, яка доставляла астронавтів NASA на місяць у 1960 – 1970-х роках.
Як повідомляв Укрінформ, Національне управління з аеронавтики і дослідження космічного простору (NASA) скасувало запланований на 29 серпня запуск ракети-носія SLS із космічним модулем у межах місії на Місяць «Artemis 1». Причиною такого рішення стала проблема з одним із чотирьох двигунів ракети.
Наступну спробу запуску зірвав ураган Ян.
Фото: NASA