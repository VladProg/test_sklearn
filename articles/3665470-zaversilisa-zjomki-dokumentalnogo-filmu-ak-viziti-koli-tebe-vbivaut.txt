Зйомки документального фільму “Як вижити, коли тебе вбивають”, прем’єра якого відбудеться 24 лютого на телебаченні, завершено.

Про це Укрінформу повідомили в Об’єднанні українських продюсерів, яке є автором фільму.
«Фільм побудований як інструкція з виживання: 10 правил, що дають шанс абсолютно непідготовленим людям вижити в екстремальних умовах війни. Кожне правило проілюстроване нашою історією. Я переконана у тому, що саме здатність об'єднатися і проактивна готовність кожного на своєму місці піклуватися про інших забезпечили успіх цій групі людей. Вони вижили», - зазначила автор ідеї та креативний продюсер фільму Юлія Федець.

“Як вижити, коли тебе вбивають” — це історія 40 не знайомих між собою людей, які весною 2022 року опинилися разом у покинутому будинку в Гостомелі. Всі вони - цивільні і не були готові до екстремальних умов: постійних обстрілів, озброєного ворога поруч, відсутності води, їжі, тепла та зв’язку, життя під прицілом. Але вони об’єднані єдиною метою — вийти живими з цієї ситуації.
Головна ідея фільму відразу зачепила продюсерів. «Це була історія диво-порятунку завдяки відповідальним сусідам. Вони врятувалися тому, що всім було не байдуже одне на одного», — зауважила продюсер фільму Ілона Шнейдер.

За словами Шнайдер, коли вперше потрапила на місце зйомок, їй здалося, що це голлівудська локація, де знімається кіно про апокаліпсис. Там не було жодного вцілілого сантиметру будинку чи вулиці - все було розтрощене вщент. «Здавалося, що вижити в такому місці просто неможливо. Але героям фільму це вдалося. День за днем глибше знайомлячись з героями, їхнім життям і обставинами, вся знімальна команда перейнялася таким співчуттям до них, що потайки кожен з нас дякував Богу, що ці люди вижили», — сказала продюсер.

Більшість героїв фільму після евакуації живе у Києві, частина — у зруйнованому ЖК у Гостомелі. Хтось виїхав за кордон, але думками, почуттями, вони всі — там, у своїх понівечених будинках мрії. До окупації це був новий красивий житловий комплекс, в якому купили квартири успішні фахівці далеких від війни професій.
«Ми починали зйомки влітку, і одного дня зранку прибули на локацію, а там вся вулиця за ніч розквітла, рясніє квітами. В цей момент я зрозуміла, що нам всім разом все вдасться. Україна переможе», - сказала Шнейдер.

Прем’єра фільму відбудеться 24 лютого на телеканалі СТБ в межах спецпрограмування мовника до роковин повномасштабного вторгнення росії в Україну.
Фото: Об’єднання Українських Продюсерів