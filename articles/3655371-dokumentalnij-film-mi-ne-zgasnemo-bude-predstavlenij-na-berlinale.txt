Прем’єра документального фільму української режисерки Аліси Коваленко «Ми не згаснемо» відбудеться в межах 73-го Берлінського кінофестивалю, у конкурсній секції Generation.

Як передає Укрінформ про це повідомляє Державне агентство України з питань кіно.


«Світова прем’єра документального фільму Аліси Коваленко відбудеться на 73-му Берлінському міжнародному кінофестивалі. Фільм відібрали до конкурсу Berlinale Generation, який традиційно присвячений стрічкам про дітей та підлітків», - ідеться у повідомленні.


За словами Коваленко, «Ми не згаснемо» оповідає історію дорослішання підлітків на сході України на тлі війни та їх надзвичайної подорожі до вершин Гімалайських гір. Попри похмуру реальність навколо вони мріють, шукають пригод, протестують та борються зі сірістю й нудьгою».



Зйомки фільму розпочалися у 2019 році і завершилися у 2022-му, вже після повномасштабного вторгнення. Дія фільму відбувається на Луганщині, в Золотому та Станиці Луганській, які ще з 2014 року перебували на лінії фронту.


«Це мав бути фільм про здійснені мрії, а став про розбиті мрії. Він про цей світ дитинства, коли все здається можливим, навіть у найпохмуріших місцях. Коли ти віриш у мрії, попри все», – наголошує режисерка фільму.



Стрічку вироблено за підтримки Держкіно, Польського кіноінституту та IDFA Bertha Fund – Classic Postproduction.


У Держкіно нагадали, що цього року на Берлінале також будуть представлені українські стрічки «Ти мене любиш?» Тоні Ноябрьової та «Залізні метелики» Романа Любого.


Як повідомляв Укрінформ, документальний фільм "Залізні метелики" про збитий Boeing потрапив у програму Берлінського кінофестивалю.


Берлінський міжнародний кінофестиваль — це один із найбільших кінофестивалів у світі, що проходить щорічно у лютому, починаючи з 1951 року.