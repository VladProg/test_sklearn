Верховна Рада ухвалила в другому читанні і в цілому перші зміни до державного бюджету, які передбачають спрямування додаткових 5,56 млрд грн на реалізацію комплексу невідкладних заходів для подолання наслідків вторгнення рф в Україну.

Про це повідомила голова парламентського Комітету з питань бюджету Роксолана Підласа у Фейсбуці, передає Укрінформ.
Документ (проєк закону №8399) пропонує збільшити на 5 564,7 млн грн видатки та надання кредитів спеціального фонду держбюджету за рахунок грантів та допомоги від партерів (445,6 млн грн), здійснення додаткових зовнішніх запозичень (3 842,0 млн грн) та повернення коштів, наданих Міністерству економіки для Фонду загальнообов’язкового державного соціального страхування на випадок безробіття для виплати допомог (1 277,0 млн грн).
Документ передбачає спрямування 1 347,0 млн грн – на реконструкцію та/або модернізацію трьох лікарень (Охматдит, університетська клініка у Києві та реабілітаційний центр у Львові).
На програму відбудови мостів буде направлять 1 115,9 млн грн.
На гранти для малого та мікробізнесу зі сфери переробки спрямують 1 277,0 млн грн.
На облаштування пунктів пропуску на українсько-польському кордоні виділять 1 094,1 млн грн.
Фонду часткового гарантування кредитів у сільському господарстві нададуть 365,7 млн грн.
На закупівлю безпілотників для моніторингу державного кордону виділять 285 млн.

На закупівлю спецобладнання для лікарень передбачено 79,9 млн грн.
Крім цього, закон передбачає передачу Фонд ліквідації наслідків збройної агресії (52,5 млрд) до Міністерства розвитку громад, територій та інфраструктури, а також нові напрями використання Фонду: будівництво житла для тих, хто втратив житло, компенсації за знищене житло та можливість відновлення об’єктів військової інфраструктури. Додатковим джерелом його наповнення стане продаж активів російських олігархів по закону «Про санкції».
Документ надає можливість компенсації (страховку) для власників морських суден та суден, які ходять у внутрішніх водах у разі, якщо вони отримують пошкодження чи будуть знищені росією. Загальний обсяг компенсацій – до 20 млрд грн в цьому році. Джерелом виплат Кабміну дозволяється використовувати Дорожній фонд.
Як повідомляв Укрінформ, 23 лютого Верховна Рада ухвалила закон, який запроваджує механізм компенсації за зруйноване та пошкоджене житло внаслідок російської агресії в Україні.
Наразі у країнах світу заморожені російські активи на суму 340-350 мільярдів доларів, включаючи активи російського центробанку та російських олігархів, що підтримують режим путіна та його злочинну агресію проти України.