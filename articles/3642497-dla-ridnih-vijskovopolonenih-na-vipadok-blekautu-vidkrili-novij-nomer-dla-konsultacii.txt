Координаційний штаб з питань поводження з військовополоненими відкриває новий телефонний номер консультаційної лінії, який працюватиме навіть за відсутності світла.

Як передає Укрінформ, про це Координаційний штаб з питань поводження з військовополоненими повідомляє у Телеграмі.
"Відтепер у громадян з’явиться більше можливостей отримати консультацію з приводу полонених або зниклих безвісти рідних за особливих обставин", - ідеться у повідомленні.
Новий номер для дзвінків з України - 0 800 300 529 (безкоштовно). Для дзвінків з-за кордону - 044 390 43 90 (за тарифами оператора)
"На відміну від звичайних GSM-ліній, новостворені номери зможуть приймати дзвінки навіть у разі блекауту. Адже раніше в умовах тривалої відсутності електропостачання звичайні GSM-лінії працювали нестабільно, а відтак громадянам почасти було складно додзвонитися до Коордштабу. Відтепер дзвінки на лінію надходитимуть через мережу Інтернет за допомогою двох каналів, зокрема резервного через Starlink", - зазначили у Коордштабі.
Також діятиме і попередній номер консультаційної лінії 095 412 74 24.
Нові номери консультаційної лінії розпочинають роботу з 29 грудня.
"Координаційний штаб завжди готовий надати вичерпну та компетентну інформацію, що стосується полонених або зниклих українських захисників", - ідеться в повідомленні.
Як повідомляв Укрінформ, Координаційний штаб з питань поводження з військовополоненими розробив “дорожню карту” дій сім’ї у випадках, якщо родич, зарахований до лав Збройних сил України, правоохоронних органів, зник безвісти, потрапив у полон чи загинув. У "дорожній карті" інформація розміщена по розділах, з чіткою послідовністю дій в тій чи іншій ситуації. Завантажити карту можна за посиланням.