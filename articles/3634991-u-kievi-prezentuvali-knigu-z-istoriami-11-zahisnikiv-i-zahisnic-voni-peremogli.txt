В Україні вийшла друком книга "Вони перемогли" з історіями 11 захисників і захисниць, які боронили Україну у розв'язаній росією війні задовго до повномасштабного вторгнення 24 лютого цього року.

Про це розповіла її авторка Анастасія Федченко під час презентації в Укрінформі.
"Книга про 11 людей, 11 учасників бойових дій, які пішли на фронт задовго до 24 лютого 2022 року. Книга насправді про переможців, тому що люди, які пройшли важкі випробування, дістали ті чи інші травми - є героями книги. У когось немає двох рук, немає двох ніг чи немає однієї ноги, а інша нога ледь працює, немає ока і сімнадцяти зубів, але вони змогли прийняти своє нове тіло, жити з ним і жити набагато більш повним і соковитим життям, ніж багато хто з нас, хто, здавалось би, не має таких явних проблем зі здоров'ям і такого явного впливу війни на своє здоров'я", - зазначила вона.

Авторка поділилася, що ідея написати книгу виникла у неї у 2019 році, коли підіймалася на Говерлу з воїнами, а, за її словами "на чотирьох людей була одна нога" і вони підіймалися на протезах.

"Тоді я побачила, як вони жартують між собою, як вони спілкуються між собою, як вони називають один одного, як вони жартують про своє нове тіло. Ми підіймалися рано вранці, спустилися вже, а багато людей підійматися. І тут хлопці своїми протезами трясуть і кричать: "Не ходіть туди, ми там ноги погубили", - згадала Федченко про специфічний і життєствердний гумор захисників.
Вона зауважила, що вирішила написати про таких людей, адже вони надихають.
Авторка поінформувала, що спілкувалася з героями книги, їздила до них у різні міста, розмовляли про мотивацію, переживання, пізніше ще раз зустрічалася, щоб отримати згоду на публікацію і внесення правок.
Зараз, за її словами, усі герої книги продовжують працювати на перемогу України, проте один із них у травні загинув біля Ізюма, а ще про одного воїна немає достовірної інформації - він або в полоні, або зник безвісти.
"Коли підписую книги, я пишу: "Вони перемогли і ми всі переможемо". Я дуже хочу, щоб так і було. І так і буде, звичайно!", - підкреслила Федченко.
Своєю чергою директорка видавництва Yakaboo Publishing Світлана Андрющенко повідомила, що книга вже була готова до публікації до 24 лютого, але через російське повномасштабне вторгнення її довелося відтермінувати.

"Нація, яка під час війни пише книжки, видає книжки, без світла примудряється їх друкувати, читає в окопах, читає вдома з ліхтариком на лобі - ця нація непереможна", - переконана Андрющенко.
Міністр у справах ветеранів Юлія Лапутіна вважає, що ветеранська тематика стане окремим потужним напрямом літератури у майбутньому.

За її словами, у таких книгах можна знайти як емоції від пережитого, так і документалістику, зафіксовані для майбутніх поколінь факти з нинішньої війни.
"Фактично, зараз такими книгами ми створюємо семантичну спадщину, яка буде в наступних поколіннями вивчатися і люди будуть переосмислювати все те, що відбувалося в сучасній історії нашої України", - відзначила вона.
Лапутіна також наголосила на важливості здійснення перекладів ветеранської літератури іноземними мовами, щоб люди у світі знали про події в Україні і через "історію доль".