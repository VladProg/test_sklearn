Готовність прем’єр-міністра Ізраїлю Беньяміна Нетаньягу виступити посередником між росією та Україною, якщо про це попросять обидві країни, свідчить про усвідомлення марності спроб одноосібно нав'язати свій порядок денний.

Таку думку висловив виконавчий директор центру близькосхідних досліджень Ігор Семиволос у коментарі Укрінформу в середу, 1 лютого.
«Я думаю, те, що заявив Нетаньягу, - це доволі твереза позиція: він сказав, що готовий зіграти роль посередника, якщо його попросять дві сторони. А це означає, що ізраїльтяни, як мінімум усвідомлюють марність власних одноосібних спроб нав'язати якийсь свій певний порядок денний», - сказав він.
Експерт зауважив, що раніше багато хто намагався нав'язати свої посередницькі послуги, щоб «всидіти на двох стільцях, тобто мати відносини з росією і виглядати порядною людиною в порядному товаристві».
Як зазначив Семиволос, нинішня позиція прем'єра Ізраїлю виглядає більш реалістично, враховуючи обставини, в яких наразі існує його країна.
«Внутрішня криза, проблеми, пов'язані з відносинами з палестинцями, загострення ситуації з Іраном - усе це, звісно, просто не дає йому можливості й часу на таку посередницьку діяльність», - вважає директор центру близькосхідних досліджень.
Він також зауважив, що подібні ідеї виникають у контексті, бо «про це ж постійно хтось питає».
«Вочевидь його (Нетаньягу. - ред.) також спитали, чи будете ви виступати посередником (між росією та Україною. - ред.) , і він, власне, й сформулював свою позицію», - припустив експерт.
Як повідомлялося, Прем’єр-міністр Ізраїлю Беньямін Нетаньягу заявив, що готовий виступити посередником між росією та Україною, якщо про це попросять обидві країни та США. Він додав, що це має бути «слушний час і правильні обставини».