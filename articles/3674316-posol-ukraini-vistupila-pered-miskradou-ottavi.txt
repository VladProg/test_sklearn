Посол України Юлія Ковалів на запрошення мера Оттави виступила в міській раді столиці Канади.

Як повідомляє кореспондент Укрінформу, про це на своїй сторінці у Фейсбуці написала сама Ковалів.
“Розповіла членам оттавської ради про один день з життя нашої столиці - про сирени, які сповіщають про повітряну тривогу, про станції метро, які перетворилися на укриття, про понівечену інфраструктуру, години без світла у домівках киян, про ракети, які влучили у дитячий майданчик, енергетичні об’єкти та перехрестя в центрі Києва. А також розповіла про неймовірних людей - медиків, пожежників, енергетиків, комунальні служби, які невтомно працюють, аби знову і знову повертати місто до нормального життя”, - зазначила Ковалів.
За її словами, понад 3 тисячі українців з початку війни прибули до Оттави. “Я подякувала міській раді за підтримку наших громадян”, - зауважила посол.
Вона нагадала, що у березні минулого року мерія Оттави символічно перейменувала вулицю навпроти посольства рф на вулицю “Вільної України”. “Вільній Україні бути і Оттава сьогодні з нами!”, - підсумувала Ковалів.

Як повідомлялося, понад 40 міст Канади приєдналися до глобальної кампанії “365 днів стійкості” до річниці повномасштабного вторгнення росії в Україну.
Загалом до глобальної кампанії «365 днів стійкості» долучилися понад 150 міст у всьому світі. Ініціатором цієї кампанії виступив Світовий конгрес українців.
Фото: facebook.com/yuliya.kovaliv