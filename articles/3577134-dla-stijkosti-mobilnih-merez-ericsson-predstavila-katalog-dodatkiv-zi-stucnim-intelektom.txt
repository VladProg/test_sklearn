Світовий лідер у сфері телекомунікаційного обладнання та рішень для операторів зв'язку, компанія Ericsson презентувала каталог із понад 200 додатками зі штучним інтелектом, які мають допомогти постачальникам послуг зв’язку підвищити ефективність і стійкість своїх мобільних мереж.

Як передає Укрінформ, про це йдеться у пресрелізі компанії.
Зазначається, що каталог додатків розподілено на п’ять функціональних категорій: аналітика, продуктивність, контроль, самовідновлення та енергоефективність.
Кожен із додатків зі штучним інтелектом є інтелектуальним алгоритмом, створеним, щоб усунути потенційні проблеми з мережею.
«У поєднанні з телекомунікаційним досвідом Ericsson, попередньо навчені алгоритми також працюють у певних параметрах, щоб підвищити продуктивність відповідно до цілей постачальника послуг. Додаток зі штучним інтелектом працює 24/7, забезпечуючи повний нагляд за мережею», - зазначили у компанії.
В Ericsson також навели приклад, що в ході тестування один із додатків із каталогу приніс користь клієнту, зробивши впродовж місяця 200 виправлень в його мережі без фізичного втручання.
Як повідомляв Укрінформ, британська компанія DeepMind Technologies Limited завдяки штучному інтелекту розшифрувала структуру понад 200 мільйонів білків, які донині відомі науці.