З початку повномасштабного вторгнення рф українські кіберполіцейські відбили 83 ворожих кібератаки, ще 300 — попередили.

Про це повідомив під час брифінгу у Медіацентрі Україна - Укрінформ заступник голови Національної поліції - начальник кримінальної поліції Михайло Кузнєцов.
“Спільно з іншими правоохоронними органами відбито та ліквідовано наслідки 83 ворожих кібератак, також попереджено більш ніж 300 кібератак, які знаходились на стадії підготовки”, - сказав він.
Крім того, за словами посадовця, з початку воєнного стану кіберполіцейські провели понад 950 обшуків.
Також працівники кіберполіції ідентифікували більше 1 700 військовослужбовців рф, які причетні до вчинення воєнних злочинів на території України, і встановили понад 850 осіб пропагандистів «руского міра».
За час повномасштабного вторгнення рф кіберполіцейські встановили 50 колаборантів, 44 з яких уже повідомлено про підозру, додав Кузнєцов.
Як повідомляв укрінформ, 24 лютого росія розпочала новий етап війни проти України – повномасштабний наступ. Сили оборони України чинять запеклий опір російським військам. Станом на 10 серпня українські захисники знищили близько 42 800 загарбників.