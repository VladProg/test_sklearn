Досвід українських ІТ-фахівців та розробників може використовуватися у майбутніх військових операціях США.

Як передає Укрінформ, про це на зустрічі із заступником міністра оборони України з питань цифрового розвитку, цифрових трансформацій і цифровізації Олегом Гайдуком заявила заступниця Державного секретаря США з політичних питань Вікторія Нуланд, яка перебувала з візитом у Києві, повідомляє сайт Міноборони.
Сторони обговорили актуальні й перспективні питання співпраці в оборонній сфері.
Заступник міністра оборони та офіцери Центру інновацій та розвитку оборонних технологій продемонстрували українську військову систему ситуаційної обізнаності «Дельта» - основні її властивості та продукти системи, кіберзахист платформи, плани з інтеграції нових джерел інформації та співпрацю з союзниками.
Вікторія Нуланд високо оцінила можливості «Дельти», її гнучкість та сумісність з аналогічними платформами країн-членів НАТО. Заступниця Держсекретаря США підтримала ініціативи української сторони з розширення спроможностей ІТ-системи, яка допомагає отримувати повну оперативну картинку поля бою та сил ворога.
"Досвід команди розробників платформи ситуаційної обізнаності може бути використаний у майбутніх військових операціях США. Країни Альянсу можуть вчитися на уроках війни в Україні. Ваші напрацювання сприймаю із великим зацікавленням і схваленням. Після перемоги над ворогом, українські ІТ-фахівці можуть навчати навіть військових НАТО", — прокоментувала Нуланд.
Також заступниці Держсекретаря США презентували перші результати впровадження логістичної програми LOGFAS, яка дозволяє моніторити постачання Україні озброєння від країн-партнерів і контролювати рух МТД.
"Впровадження LOGFAS ліквідує підґрунтя для будь-якого занепокоєння, адже йдеться про стандарт обліку та планування, діючий у країнах Альянсу. Збереження довіри партнерів є для нас пріоритетом", — резюмував заступник міністра оборони Гайдук.
Вікторія Нуланд висловила свою солідарність з українським народом та захоплення захисниками України.
Як повідомляв Укрінформ, Збройні сили України інтенсивно взаємодіють з міжнародними партнерами у питаннях програмного забезпечення, логістики й автоматизованної системи управління, які впливають на результати бойових дій не менше, ніж MLRS. Для покращення логістики ЗСУ впроваджують натівську програму LOGFAS.
Фото: Міноборони України