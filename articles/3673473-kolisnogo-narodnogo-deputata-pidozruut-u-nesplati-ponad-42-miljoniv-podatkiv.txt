Бюро економічної безпеки викрило схему ухилення від сплати 42,4 млн грн податків сільськогосподарським товариством, що належить народному депутату VII скликання, власнику низки відомих торгових марок молочної продукції.

Як передає Укрінформ, про це повідомляє БЕБ.
"За результатами обшуків за чотирма адресами в адміністративних та офісних будівлях сільськогосподарського приватного акціонерного товариства, в тому числі на Кіровоградщині, вилучено фінансово-господарські документи, які використовувалися при вчиненні кримінального правопорушення та готівка в сумі понад 7,8 млн грн", - ідеться у повідомленні.
Детективи БЕБ встановили, що службові особи згаданого товариства протягом 2021 року завищили податковий кредит у деклараціях з податку на додану вартість. Це сільськогосподарське підприємство документально оформлювало фінансово-господарські операції із закупівлі зернових культур у суб’єктів господарювання з ознаками фіктивності.

"Використання такої схеми призвело до фактичного ненадходження до державного бюджету України коштів в розмірі 42,4 млн грн", - зазначили в БЕП.
Злочинну схему викрили за результатами інформаційно-аналітичної діяльності фахівців Департаменту аналізу інформації та управління ризиками БЕБ.
Досудове розслідування у кримінальному провадженні за фактами умисного ухилення від сплати податків в особливо великих розмірах, що кваліфікується за ч. 3 ст. 212 Кримінального кодексу України, здійснюють детективи Головного підрозділу детективів БЕБ за процесуального керівництва прокурорів Офісу генерального прокурора.
За інформацією Суспільного, ексдепутат Андрій Табалов підтвердив, що розслідування БЕБ стосується його компанії.
Як повідомляв Укрінформ, БЕБ викрило схему ухилення від сплати 244 млн грн митних платежів при транзиті нафтопродуктів.