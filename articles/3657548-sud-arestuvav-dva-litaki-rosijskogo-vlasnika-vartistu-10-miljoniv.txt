Суд наклав арешт на два літаки АН 148, що належать російському акціонерному товариству.

Як передає Укрінформ, про це Офіс генерального прокурора повідомляє у Телеграмі.
Згідно з рішенням Ради національної безпеки та оборони до товариства були застосовано персональні спеціальні економічні та інші санкції.
За даними слідства, у 2021 році підсанкційне товариство, використовуючи кіпрську офшорну компанію для обходу введених санкцій, уклало договір оренди цих літаків з українським товариством, яке використовувало їх у своїй господарській діяльності.
Після повномасштабного вторгнення російської федерації на територію України договори оренди були розірвані.
Літаки мали бути вивезені з території України та доставлені до рф. Їх вартість становить близько 10 млн євро.
За процесуального керівництва ОГП досудове розслідування у кримінальному провадженні за фактами пособництва державі-агресору та колабораційної діяльності (ч. 1 ст. 111-2, ч. 4 ст. 111-1 Кримінального кодексу України) триває та здійснюється Головним слідчим управлінням СБУ.
Як повідомляв Укрінформ, Служба безпеки України передала до суду обвинувальні акти щодо 55 депутатів держдуми рф, які голосували за визнання "л/днр".