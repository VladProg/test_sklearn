Українсько-канадський гурт Balaklava Blues випустив відео до своєї пісні Gimme - про єдність українського суспільства під час війни з росією.

Кліп доступний до перегляду на Ютуб-каналі Balaklava Blues, повідомили Укрінформу у пресслужбі гурту.
“Разом із режисером Дмитром Нечепуренком ми створили кліп на пісню Gimme, який глибинно відтворює дії і стан українців під час війни як єдиного механізму, що бездоганно працює щодня задля перемоги”, - зазначила учасниця гурту Марічка Марчик.

Другий учасник Balaklava Blues Марко Марчик зауважив, що відео глибинно відтворює їхнє розуміння потужного волонтерського руху українців - ідею про те, що бійці на передовій і бійці тилу, в якій країні вони б не жили, є одним цілим. А режисер і автор ідеї кліпу Дмитро Нечепуренко нагадав, що кожен день війни ми спостерігаємо, як завдяки самопожертві волонтерів тримається Україна.
"Зараз найбільше бажання українців - це зробити все, щоб здолати ворога якомога швидше, навіть якщо для цього потрібно віддати «частину себе»", - сказав він.
Саме цю ідею він буквально відобразив в анімації: дівчина-волонтер, яка невтомно збирає посилки бійцям на фронт, крім зброї відправляє їм частини свого тіла.
Пісня “Gimme” - сингл з альбому “Let me out”, реліз якого відбудеться 28 жовтня.
Balaklava Blues - це гурт, створений етнічним українцем з Торонто Марком і киянкою Марічкою. Вони познайомилися у 2014 році на Майдані в Києві, створили сім’ю і стали авторами потужних музичних та театральних проєктів. Мешкають у Канаді. Війна в Україні - частина їхнього життя, бо брати обох служать в ЗСУ, а частина рідні загинула під Києвом. Деяким українцям вони допомогли знайти тимчасовий притулок у Канаді.