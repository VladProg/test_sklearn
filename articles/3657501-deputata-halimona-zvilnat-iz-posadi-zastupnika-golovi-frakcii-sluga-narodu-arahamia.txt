Народного депутата Павла Халімона, який під час війни нібито купив дорогий маєток, оформивши його на іншу особу, буде звільнено з посади заступника голови парламентської фракції "Слуга народу".


Про це голова фракції Давид Арахамія заявив у Телеграмі, повідомляє Укрінформ.
"Якщо ти народний депутат і маєш пару зайвих мільйонів гривень, то ти повинен допомогти своїй країні. Це твій обов’язок. Тому, звичайно, етична складова цього вчинку суперечить нашим цінностям і нашому баченню того, чим під час війни має займатися народний депутат. За це Павло Халімон буде звільнений із посади заступника голови нашої фракції", – зазначив він.
Арахамія закликав правоохоронні органи розпочати розслідування і дати юридичну оцінку цим подіям. Керівник парламентської фракції наголосив: "Якщо було порушено закон – значить за це потрібно понести покарання".
Як повідомлялося, журналісти видання "Українська правда" оприлюднили розслідування, згідно з яким заступник керівника парламентської фракції "Слуга народу" Халімон під час повномасштабної російсько-української війни придбав маєток на Печерську вартістю 10,3 млн грн, оформивши його на іншу особу, а це в п'ять-шість разів дешевше за вартість маєтків аналогічної площі в цьому районі. Продавцем, за даними видання, нібито виступив архієрей Православної церкви України Олександр Драбинко.