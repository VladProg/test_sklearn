Американська технологічна компанія Apple попередила, що поставки iPhone 14 Pro і Pro Max скоротяться через коронавірусні обмеження на заводі в Китаї, де складають більшість телефонів компанії.

Про це повідомляє Укрінформ із посиланням на заяву Apple.
Зазначається, що підприємство компанії у Чженчжоу, де складають айфони, продовжує працювати, але «на значно зниженій потужності» через ковідні обмеження.
«Ми продовжуємо спостерігати високий попит на моделі iPhone 14 Pro та iPhone 14 Pro Max. Однак тепер ми очікуємо на менший обсяг постачань iPhone 14 Pro та iPhone 14 Pro Max, ніж передбачалося раніше, і покупцям доведеться довше чекати, щоб отримати свої товари», - заявили в Apple.
Як повідомляє BBC, у неділю в Китаї зафіксували 5643 нові випадки зараження COVID-19, що є найвищим щоденним показником за шість місяців.
У Чженчжоу розташована фабрика Foxconn - найбільший у світі завод з виробництва iPhone. Місто є столицею провінції Хенань у центральному Китаї, де проживає близько 10 мільйонів людей. Минулого тижня тут запровадили коронавірусні обмеження. У понеділок там зафіксовано 3683 випадки коронавірусу та 22 смерті від нього.
Випадки COVID-19 також були виявлені на заводі Foxconn, що призвело до раптового припинення її роботи. Деякі співробітники відмовилися повертатись на завод, інші втекли з підприємства. У понеділок компанія почала набір персоналу на заводі в Чженчжоу.
Як повідомлялося, iPhone 14 Pro та iPhone 14 Pro Max були представлені на презентації Apple в Apple Park в Купертіно, штат Каліфорнія, 7 вересня 2022 року та стали доступними до замовлення з 16 вересня.