У Міністерстві юстиції розповіли, як повторно отримати свідоцтва, оригінали яких були викрадені, загублені, пошкоджені чи знищені, а також вилучені у зв’язку із внесенням змін до актових записів цивільного стану.

Як передає Укрінформ, відповідне роз’яснення опубліковане на сторінці міністерства у Фейсбуці.
“Звертаємо вашу увагу на те, що повторна видача свідоцтва про державну реєстрацію актів цивільного стану здійснюється незалежно від місця його реєстрації та місця проживання заявника”, - наголошують у відомстві.
Таким чином, повторна видача свідоцтва здійснюється за заявою особи, щодо якої складено запис, батьків, усиновлювачів, опікунів, піклувальників, представника закладу охорони здоров’я, навчального або іншого дитячого закладу, де постійно перебуває дитина, органу опіки та піклування.
Повідомляється, що за особистим зверненням громадян до відділу державної реєстрації актів цивільного стану свідоцтва видаються у той же день. Сплачується державне мито у розмірі 0,03 неоподатковуваного мінімуму доходів громадян, що становить 0,51 коп.
Окрім того, інформують у міністерстві, свідоцтва про державну реєстрацію актів цивільного стану можуть повторно видаватись представнику особи – у разі документального підтвердження його повноважень (за довіреністю) та при пред’явленні документів, що посвідчують його особу.
Свідоцтва про народження дітей повторно видаються їх батькам і усиновителям незалежно від віку дитини. Якщо особа позбавлена батьківських прав, свідоцтва про народження дітей повторно не видаються, інформують у Мін’юсті.
Також пояснюють, що після припинення шлюбу внаслідок його розірвання свідоцтва про шлюб повторно не видаються. У таких випадках на письмове прохання заявника відділ ДРАЦС видає витяг з Державного реєстру актів цивільного стану громадян про шлюб щодо підтвердження дошлюбного прізвища.
Водночас, свідоцтво про смерть повторно видається другому з подружжя та близьким родичам померлого, особі, яка є спадкоємцем за законом або заповітом та представникові органу опіки й піклування у разі виконання ним повноважень з опіки та піклування стосовно осіб, які мають право на отримання такого свідоцтва.
Для отримання повторно свідоцтва заявник повинен пред’явити паспорт громадянина України або паспортний документ, що посвідчує особу заявника, та документи, що підтверджують родинні стосунки між заявником та особою, щодо якої складено актовий запис, пояснюють у Мін’юсті.
Як повідомлялося, в Україні від початку року одружилися 217 800 пар.