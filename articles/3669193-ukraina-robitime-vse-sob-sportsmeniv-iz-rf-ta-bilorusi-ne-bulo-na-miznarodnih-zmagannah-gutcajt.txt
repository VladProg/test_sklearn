Україна буде докладати всіх зусиль, щоб російських та білоруських спортсменів не було на міжнародних спортивних змаганнях.

Про це сказав міністр молоді та спорту, президент НОК України Вадим Гутцайт в ефірі телемарафону “Єдині новини”, передає Укрінформ.
“Для нас, для всіх українців, для нашої галузі спорту дуже важливо, щоб російських та білоруських спортсменів не було. Тому ми будемо йти по всім фронтам, по всім можливостям робити так, щоб їх не було. Вже висловились міністри інших країн, і я їм дуже дякую. Для нас ще дуже важливо, щоб нас підтримали олімпійські комітети. Олімпійські комітети Балтії нас підтримують, Скандинавські олімпійські комітети нас підтримують, надалі працюватимемо і з іншими”, - сказав Гутцайт.
Він зазначив, що жоден спортсмен із росії чи білорусі за весь час не виступив із засудженням війни, бо вони всі її підтримують.
“Вони всі приймають участь у всіх заходах, які проходять у рф на підтримку війни. У них проходять змагання на підтримку війни. Вони збирають кошти на підтримку війни. Вони стоять з буквами “Z” на спортивній формі. Як їх можна бачити на наших міжнародних змаганнях?”, - зауважив Гутцайт.
Міністр висловив сподівання, що Україну почують, і російських та білоруських спортсменів не буде на спортивних міжнародних змаганнях.
Як повідомляв Укрінформ, наприкінці січня МОК оголосив про намір повернути спортсменів з росії та білорусі до виступів на міжнародних змаганнях під нейтральним прапором.