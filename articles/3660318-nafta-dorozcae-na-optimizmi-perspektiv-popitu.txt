Ціни на нафту зростають у п'ятницю, 27 січня, на оптимізмі щодо перспектив попиту завдяки сигналам збільшення споживання енергоносіїв у Китаї і даним про слабше, ніж очікувалося, уповільнення темпів зростання ВВП США.

Як передає Укрінформ, про це повідомляє enkorr.



Вартість березневих ф'ючерсів на сорт Brent на лондонській біржі ICE Futures становить $87,83 за барель, що на $0,36 (0,41%) вище за ціну на закриття попередньої сесії. За підсумками торгів у четвер ці контракти здорожчали на $1,35 (1,6%), до $87,47 за барель.



Ціна ф'ючерсів на нафту WTI на березень на електронних торгах Нью-Йоркської товарної біржі (NYMEX) збільшилася на $0,33 (0,41%), до $81,34 за барель. На час закриття попередніх торгів вартість цих контрактів збільшилася на $0,86 (1,1%), до $81,01 за барель.



Trafigura Group, один із найбільших сировинних трейдерів у світі, бачить «великий потенціал зростання» для нафтового ринку, відзначаючи вивільнення відкладеного попиту вслід за зняттям карантинних обмежень у Китаї.



Статдані із США, опубліковані у четвер, показали, що американська економіка залишається гнучкою, незважаючи на суттєве посилення грошово-кредитної політики Федеральною резервною системою (ФРС).



Згідно з попередніми даними Міністерства торгівлі, ВВП у четвертому кварталі збільшився на 2,9% у перерахунку на річні темпи після підйому на 3,2% у попередньому кварталі. Консенсус-прогноз аналітиків, який наводить Trading Economics, передбачав ослаблення економічного зростання до 2,6%.