Заява президента США Джо Байдена, що володимир путін «вже втратив Україну» - це фіксація нового геополітичного статус-кво.

Таку думку висловив у Фейсбуці колишній заступник міністра закордонних справ Павло Клімкін, передає Укрінформ.
«Байден в останньому інтерв'ю сказав просту і зрозумілу для нас річ - путін втратив Україну. По-перше, це не тільки емоція - це фіксація нового геополітичного статус-кво. Претензії будь-якого російського режиму на «особливі» інтереси в Україні більше не сприймаються як даність для формування політики», - зауважив дипломат.
У цьому контексті він спрогнозував, що «кремль і далі буде заважати і створювати проблеми, але не визначати».
«Слова Байдена - це як відома натівська ідентифікація «свій – чужий» для літаків. Тепер ми стаємо «своїми» для Заходу. Це і є новий геополітичний статус-кво», - вважає Клімкін.
На його думку, США і Захід в цілому мають активно допомогти Україні стати історією успіху.
Як повідомлялося, президент США Джо Байден в інтерв'ю PBS NewsHour заявив, що володимир путін «вже втратив Україну», а допомога Києву на тлі російського вторгнення є безстроковою.