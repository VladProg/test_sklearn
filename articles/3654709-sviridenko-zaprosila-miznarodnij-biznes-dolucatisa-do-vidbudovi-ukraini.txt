Перша віцепрем’єр-міністерка - міністерка економіки України Юлія Свириденко у Давосі закликала міжнародний бізнес долучатись до післявоєнної відбудови України.

Як передає Укрінформ, про це повідомляє пресслужба Мінекономіки за підсумками низки зустрічей першої віцепрем’єр-міністерки у Давосі.
«Республіка Гватемала є одним із основних торговельних партнерів України в регіоні Центральної Америки, і ми були б дуже вдячні, якби Уряд Гватемали розглянув можливість лібералізації режиму торгівлі з Україною. Україна зацікавлена у розвитку двостороннього співробітництва, зокрема у розширенні договірно-правової бази у сфері торгівлі та інвестицій. Ми готові почати обговорення шляхів постачання вітчизняної агропродукції», - заявила Свириденко.
Вона запросила Гватемалу долучитися до післявоєнної відбудови України, зокрема в рамках Інвестиційного меню – індикативного плану розвитку переробної промисловості України.
Під час зустрічі з міністром економіки та планування Королівства Саудівська Аравія Фейсалом Алібрагімом Юлія Свириденко подякувала за зусилля Королівства Саудівська Аравія щодо посередництва в обміні полоненими. Вона закликала посилювати економічний тиск на росію.
За її словами, одним із найважливіших питань сьогодення є відновлення української енергетичної структури, яка постраждала від нападів російської федерації, та забезпечення енергетичної безпеки країни в майбутньому.
«Незважаючи на те, що бойові дії все ще тривають, ми чітко розуміємо, що не зможемо піднятися з руїн без об’єднаних зусиль наших міжнародних партнерів. Ключовими векторами післявоєнного розвитку України мають стати євроінтеграція, цифровізація в економіці, оборонно-промисловий комплекс, енергетика, агросектор, IT, будівництво та нова інфраструктура. Незважаючи на труднощі воєнного часу, є великий запит операторів ринку на розширення експорту української продукції до Саудівської Аравії», - заявила Свириденко.
Сторони також домовились відновити спільну роботу у 2023 році в рамках Міжурядової українсько-саудівської комісії з торговельно-економічного та науково-технічного співробітництва, що дозволить обом країнам актуалізувати та активізувати взаємовигідні напрями співпраці в економічній і торгівельній сферах.
Також відбулася зустріч першої віцепрем’єр-міністерки - міністерки економіки України з Генеральним директором Японської організації зовнішньої торгівлі (JETRO) Сасакі Нобухіко. Свириденко висловила подяку Японії за підтримку та допомогу, яку Україна отримує з перших днів війни. І, зокрема, за екстрену грантову допомогу в розмірі близько $2,57 млн доларів США для підтримки зимового періоду електроенергетики України. Ключовими темами розмови стали розвиток торговельних відносин між країнами та участь у відновленні України.
Як повідомляв Укрінформ, 16 січня у швейцарському Давосі у понеділок стартував Всесвітній економічний форум (ВЕФ).
Фото: me.gov.ua