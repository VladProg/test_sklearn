Українці демонструють мужність та героїчність, і обов'язково здобудуть перемогу, яка буде перемогою справедливості й правди. Церква демонструє свою підтримку молитвами, любов'ю та турботою для полегшення болю українського народу.


Про це на зустрічі з українською делегацією сказав Його Всесвятість Вселенський Патріарх Варфоломій, який також передав благословення українському народові, повідомляє власкор Укрінформу.
“У вашій особі я вітаю та благословляю український народ. Ми всі знаємо про його мужність та героїчність. Матір Церква демонструє свою підтримку молитвами, своєю любов'ю та турботою, всіма іншими можливими засобами для полегшення вашого болю”, - сказав на зустрічі з українською делегацією Його Всесвятість.
За його словами такою підтримкою стала також свого часу автокефалія Православної Церкви України, що дало можливість бути незалежними у релігійному житті.
“Ми маємо повну віру в Божу волю та мужність українського народу. Ми впевнені у перемозі України, вона стане перемогою справедливості й правди. Весь вільний світ на боці України”, - сказав він.
Українську делегацію очолив Уповноважений ВР з прав людини Дмитро Лубінець.
«Подякували Вселенському Патріарху за молитви, якими він кожного дня підтримує українців та Українську державу. Передав вітання від Президента України, від усього українського війська, яке фактично зараз боронить демократію всього світу від російської тиранії”, - сказав Дмитро Лубінець у коментарі Укрінформу за результатами зустрічі.
На зустрічі зі Вселенським Патріархом, зокрема, йшлося про повернення громадян України з російського полону.
“Безумовно для нас пріоритет номер один - це повернення всіх громадян України, яких незаконно утримує російська федерація. Як на тимчасово окупованій території України, так і на території рф. Ми окремо порушили питання і по цивільних заручниках, яких рф тримає з 2014 року, і по ситуації з військовополоненими”, - сказав український омбудсмен.
На аудієнції з його Всесвятістю колишні полонені поділилися спогадами про перебування у полоні та про звільнення, подякували Вселенському Патріарху за його молитви, підтримку України та українців. Колишні в'язні кремля та родичі українців, що перебувають в полоні, звернулися до Вселенського Патріарха з проханням сприяти звільненню своїх побратимів та рідних.
Як повідомляв Укрінформ, українська делегація на чолі з Уповноваженим Верховної Ради України з прав людини Дмитром Лубінцем відвідала Вселенський Патріархат та зустрілася з Його Всесвятістю Вселенським Патріархом Варфоломієм. У складі делегації - цивільні та військові, які перебували в російському полоні та були звільнені в результаті обмінів, а також родичі громадян України, які досі перебувають в полоні.