Участь шести українських фільмів на Берлінському міжнародному кінофестивалі можуть зумовити соціальний вплив на вищі політичні кола Німеччини у питанні допомоги України.

Про це повідомила генеральна директорка Одеського кінофестивалю Анна Мачух в ефірі телемарафону, передає Укрінформ.
«Це дуже важлива місія у боротьбі на нашому культурному фронті. Оскільки ми знаємо, що Німеччина – це складна для нас держава у політичному плані… І можливість німецькому глядачу побачити українське кіно – це можливість соціального впливу на вищі політичні кола, що ухвалюють рішення про допомогу України», - сказала вона.
За словами Мачух, участь України із шістьма фільмами на Берлінале є результатом ренесансу українського кіно, що почався у 2017 році, який вилився в добірку якісних фільмів, зокрема про воєнні події в країні. З іншого боку, підкреслила вона, Україна перестала бути «білою плямою» на карті світу, зокрема, завдяки участі національних режисерів у міжнародних кінофестивалях – у Франції, Німеччині, США.
«Ті фільми, які потрапили в програми кінофестивалю такого рівня, як Берлінале, – це можливість для режисерів продовжити знімати кіно на міжнародному рівні. Однак більше їм допоможе участь у діловій програмі Берлінале – бо це не лише кінопокази, це потужний ринок… Для режисерів – це можливість представити свої нові проєкти, познайомитися та попрацювати у межах цього ринку», - підкреслила гендиректорка ОКФ.
Як повідомлялося, Берлінський міжнародний кінофестиваль відбудеться з 16 по 26 лютого. Цьогоріч Україну представляють шість фільмів- «Залізні Метелики» Романа Любого, «Ти мене любиш?» Тоні Ноябрьової, «Прокидаючись у тиші» Міли Жлуктенко та Даніеля Асаді Фаезі, «Ми не згаснемо» Аліси Коваленко, «Це побачення» Надії Парфан, «Східний фронт» Віталія Манського та Євгена Титаренка.