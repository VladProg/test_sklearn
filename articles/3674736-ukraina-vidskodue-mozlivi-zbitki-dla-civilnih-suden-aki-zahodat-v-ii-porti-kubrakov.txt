Ухвалений законопроєкт № 8399, який надає можливість компенсувати власникам морських суден шкоду, заподіяної внаслідок агресії росії, є важливим кроком для повноцінного відновлення цивільного судноплавства в Чорному морі.

На цьому наголосив віцепрем’єр-міністр з відновлення України – міністр розвитку громад, територій та інфраструктури Олександр Кубраков, передає Укрінформ з посиланням на пресслужбу міністерства.
Кубраков зазначив, що Верховна Рада підтримала у другому читанні законопроєкт № 8399, яким вносяться зміни до закону про держбюджет-2023 рік. Вони надають фрахтувальникам, операторам та/або власникам морських суден та суден внутрішнього плавання гарантії компенсації шкоди, заподіяної внаслідок агресії росії. На ці цілі передбачено до 20 млрд грн.

Прийняті парламентом зміни стосуються суден, які ходять як під прапором України, так і під прапорами іноземних держав. Кошти для компенсації шкоди будуть виділятись урядом України.
«Народні депутати зробили важливий крок для повноцінного відновлення цивільного судноплавства в Чорному морі. Разом шукаємо шляхи для забезпечення роботи українських портів та розширення номенклатури для товарообігу. Упевнений, що запуск гарантування компенсації ризиків стане потужним сигналом для стабілізації української та світової економіки», - зазначив Кубраков.
Як повідомлялось, в лютому 2022 року, аналогічне рішення ухвалено для авіаційної галузі. Урядом за погодженням з Бюджетним комітетом Верховної Ради України для гарантування безпеки польотів в Україні для страхових компаній, компаній-перестрахувальників, лізингових компаній та авіаперевізників було виділено 16,6 млрд гривень.