Влада Південної Кореї вирішила скасувати плани щодо запуску своїх супутників за допомогою російських ракет на тлі санкцій міжнародного співтовариства щодо російської космічної програми через розв'язану рф війну проти України.

Про це повідомляє Yonhap, передає Укрінформ.

Зазначається, що корейський уряд планував запустити багатоцільовий супутник Arirang 6 за допомогою ракети "Ангара-1.2" з російського космодрому Плесецьк та спостережний супутник наступного покоління середнього розміру на ракеті "Союз" з космодрому Байконур у Казахстані.
Південнокорейське міністерство науки та IT, яке звернулося до парламенту, вказує на те, що через запроваджені міжнародною спільнотою санкції щодо рф стало важко продовжувати запуски супутників за допомогою російських ракет.
Відомство також попросило парламент виділити додатково 61,1 мільйона доларів у межах нових угод про запуск супутників.
Міністерство планує скасувати російські угоди та шукати нових постачальників, якщо парламент схвалить запит.
Найімовірніше, як зазначається, уряд Кореї підпише угоди зі SpaceX і Європейським космічним агентством щодо запусків. Умови угод з росією є конфіденційними.
Як повідомляв Укрінформ, американська компанія United Launch Alliance (ULA), яка є спільним підприємством Boeing та Lockheed Martin і здійснює запуски в інтересах Пентагону, більше не закуповуватиме російські двигуни РД-180.