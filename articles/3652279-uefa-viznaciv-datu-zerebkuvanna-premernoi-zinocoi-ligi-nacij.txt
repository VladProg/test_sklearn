Виконавчий комітет Союзу європейських футбольних асоціацій затвердив формат змагань у жіночій Лізі націй та у кваліфікаційних турнірах чемпіонатів Європи і світу серед жінок.


Стало відомо, що жеребкування першої в історії жіночої Ліги націй відбудеться 2 травня, передає Укрінформ.
Ліги A і B складатимуться із 16-ти команд кожна, розбитих на чотири групи по чотири збірні. Ліга С включатиме 19 команд, розділених на чотири групи по чотири та одну групу з трьох (фактичний склад груп Ліги С залежатиме від кількості команд-учасниць).
Склад ліг та посів перед жеребкуванням визначатиме поточний рейтинг національних жіночих збірних УЄФА. Приміром, Україна нині перебуває в реєстрі на 22-у місці, що передбачає потрапляння до Ліги В.
Усі матчі проходитимуть протягом шести ігрових днів, причому кожна команда зіграє один домашній матч і один матч на виїзді проти всіх інших команд у своїй групі. Залежно від рейтингу на груповому етапі після шостого туру команди або збережуть свої позиції в лізі, або автоматично підвищаться чи понизяться, або братимуть участь у стикових матчах за підвищення та пониження в класі.
2023 року для учасників Ліги націй передбачені такі ігрові вікна: 20-22-го та 23-26 вересня, 25-27-го та 28-31 жовтня, 29 листопада - 1 грудня та 2-5 грудня.
Підсумковий рейтинг Ліги націй визначить стартове становище збірних у кваліфікації чемпіонату Європи 2025 року, яка розпочнеться навесні 2024-го.
Фото: uefa.com.