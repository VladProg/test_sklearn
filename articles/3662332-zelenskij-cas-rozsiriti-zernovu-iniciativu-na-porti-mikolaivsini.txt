Президент Володимир Зеленський пропонує розширити дію Чорноморської зернової ініціативи на порти Миколаївської області й прибрати перепони для руху суден.

Про це він заявив під час спільної з Прем'єр-міністром Данії Метте Фредеріксен пресконференції в Одесі, повідомляє кореспондент Укрінформу.
«Я дякую Данії за приєднання до нашої ініціативи "Зерно з України". Дуже важливо, що ця ініціатива, як і загалом продовольчий експорт з Одеси, з наших портів, з України в цілому не лише зберігався, а й розширювався. Настав час розширити Чорноморську зернову ініціативу, на нашу думку, на порти Миколаївської області та прибрати будь-які перепони, які обмежують відповідний рух суден», - сказав Зеленський.
Він висловив сподівання на підтримку Данії в цьому питанні.

Відео: Офіс Президента

Як повідомлялося, у понеділок Україну з візитом відвідала Прем’єр-міністр Данії Метте Фредеріксен. Спільно з Президентом Володимиром Зеленським вона здійснила поїздки до Миколаєва та Одеси.