Будівництво малих модульних реакторів в Україні потребуватиме розробки спеціального законодавства у сфері ліцензування ядерних технологій після закінчення війни.

Про це сказав Григорій Плачков - очільник Державної інспекції ядерного регулювання (2017-2021), під час брифінгу в Медіацентрі Україна - Укрінформ.
«Малі модульні реактори допоможуть відновити не тільки енергетичну інфраструктуру, а й всю економіку держави. Але зараз у світі ще немає жодного малого модульного реактора, який би використовувався у промисловості. Нам потрібно розпочинати роботу у сфері ліцензування не тільки малих модульних реакторів, а й будь-яких нових ядерних технологій. Але це треба починати не з корпоратизації НАЕК «Енергоатом» та вибору реактора АР 1000, а зі зміни законодавства. Щоб Україна мала змогу ліцензувати будь-яку нову технологію», – зазначив Плачков.
Він зауважив, що в Україні є напрацювання у сфері малих модульних реакторів. Але чекати, що наші партнери поділяться такими технологіями не варто.
«Поки на території України йдуть військові дії, жодна країна не наважиться надати нам технології великих реакторів або малих модульних реакторів, оскільки це дуже великий ризик», – підкреслив Плачков.
Однак, зауважив експерт, якщо такі реактори і будуть уведені в Україні, оператором може стати і приватна компанія.
«Наше законодавство не забороняє мати приватного оператора ядерних установок. Але, щоб стати компанією, яка має змогу оперувати ядерними установками, необхідно виконати дуже багато ліцензійних умов: від фізичного захисту об'єкта, до інфраструктури поводження з реактивними відходами і відпрацьованим ядерним паливом. Наше чинне законодавство не забороняє працювати приватному оператору ядерних установок», – додав Плачков.
Як повідомляв Укрінформ, у 2017 році американська компанія Holtec International, яка розробила проєкт малого модульного реактора SMR-160, запропонувала створити в Україні хаб з виробництва обладнання для малих модульних реакторів на українських підприємствах. Малими їх називають через відносно невелику потужність, від 100 до 300 МВт проти тисяч МВт на існуючих АЕС та «скромні» розміри.
SMR-160 - це малий модульний реактор з електричною потужністю 160 МВт, конструкція якого забезпечує безпечну експлуатацію, в тому числі на майданчиках з обмеженим водопостачанням і з обмеженими розмірами території. Він має рівень безпеки Walk way safe, тобто в разі аварії реактор заглушиться і перейде в безпечний стан без втручання людини.
Минулого року НАЕК "Енергоатом" та американська компанія NuScale Power, що розробляє малі модульні реактори та просуває ці технології в низці країн Європи, підписали меморандум з метою вивчення можливості будівництва SMR в Україні.
Восени 2022-го генеральний директор компанії «ДТЕК» Максим Тимченко під час пресконференція, присвяченій нагальним проблемам енергетики України, повідомив, що «ДТЕК» розглядає використання технології малих модульних реакторів як стратегічний напрямок розвитку компанії.
Водночас Японія планує взяти участь у проєктах з відновлення українського енергетичного сектору на основі новітніх технологій, зокрема співпрацювати у будівництві малих модульних реакторів та спільно реалізовувати водневі проєкти.