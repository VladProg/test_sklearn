Українці, які скористалися правом на тимчасовий захист за кордоном, зобов'язані задекларувати допомогу від цих країн, при цьому податок за цей дохід не сплачується.

Як передає Укрінформ, про це уповноважений Верховної Ради з прав людини Дмитро Лубінець повідомив у Телеграмі.

“Мільйони громадян України змушені шукати прихисток в інших країнах після початку повномасштабної війни. Перебуваючи за кордоном, багато хто з них отримує грошову та матеріальну допомогу від іноземних держав та їхніх державних фондів, іноземних компаній та організацій”, - написав він.
У зв'язку з цим до Офісу омбудсмена звертаються громадяни України із запитанням: “Чи необхідно декларувати таку допомогу в Україні та платити з неї податки?”.
Лубінець повідомив, що згідно з Податковим кодексом України, платники податків зобов'язані подавати річну декларацію про майновий стан і доходи з подальшою сплатою податків. Однак чинним законодавством передбачається виняток щодо оподаткування доходів за кордоном. Це стосується осіб та членів сім’ї першого ступеня споріднення, які постраждали внаслідок збройної агресії російської федерації і які скористалися правом на тимчасовий захист за кордоном та отримують допомогу від іноземних держав та їхніх державних фондів.
“Отже, громадяни України, які скористалися правом на тимчасовий захист в інших країнах світу, зобов’язані задекларувати як іноземний дохід отриману допомогу від іноземних держав, їхніх держфондів, іноземних компаній та організацій. При цьому податок на цей іноземний дохід та військовий збір із суми такої допомоги не визначається та не сплачується”, - пояснив він.
Податкову декларацію громадяни України мають можливість подати в електронному вигляді через Електронний кабінет у розділі “ЕК для громадян” – “Податкова декларація про майновий стан і доходи”.
Як повідомляв Укрінформ, станом на січень кількість українців, які виїхали до країн Європи після початку повномасштабного вторгнення росії, сягає 7 915 287 осіб.