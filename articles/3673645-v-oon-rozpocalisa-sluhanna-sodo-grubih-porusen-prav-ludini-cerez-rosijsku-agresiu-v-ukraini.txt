У Нью-Йорку в штаб квартирі ООН у середу розпочалися слухання щодо грубих порушень прав людини, спричинених російською агресією проти України.

Як передає власний кореспондент Укрінформу в Нью-Йорку, у заході високого рівня беруть участь міністри закордонних справ України, Канади, Нідерландів, Бельгії, Естонії, Гватемали, представники низки зовнішньополітичних відомств та дипломатичних місій країн при ООН.
На слуханнях очікуються виступи прокурора Міжнародного кримінального суду Каріма Хана, президента американського Інституту вивчення війни Кагана Кімберлі, уповноваженої Президента України з прав дитини Дар’ї Гончарук, звільнених з російського полону захисників Маріуполя, жертв війни, представників міжнародних та громадських організацій.
Слухання розпочинаються з відеозвернення першої леді України Олени Зеленської.
Як повідомляв Укрінформ, 22 лютого у штаб-квартирі ООН у Нью-Йорку проходить захід високого рівня "Грубі порушення прав людини, спричинені агресією проти України".
Цього самого дня розпочнеться засідання надзвичайної спеціальної сесії Генеральної Асамблеї з розгляду резолюції «Принципи Статуту ООН, що лежать в основі всеосяжного, справедливого і тривалого миру в Україні».
Дебати триватимуть два дні, до 23 лютого, й завершаться голосуванням за резолюцію, у якій підкреслюється необхідність відновлення миру, що забезпечує суверенітет, незалежність і територіальну цілісність України. На засіданні Генасамблеї очікується виступ міністра закордонних справ України Дмитра Кулеби.