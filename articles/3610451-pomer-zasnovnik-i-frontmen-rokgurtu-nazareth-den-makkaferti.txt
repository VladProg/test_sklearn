Шотландський рок-вокаліст, автор пісень, засновник і лідер рок-гурту Nazareth Ден Маккаферті помер у віці 76 років.

Інформацію про смерть Маккаферті підтвердив Піт Егню, басист, бек-вокаліст, один з батьків-засновників Nazareth та близький друг Дена, на офіційній сторінці гурту в Facebook.
Артист помер від емфіземи легенів, якою страждав останні 9 років.
"Ден помер сьогодні о 12:40. Це найсумніше оголошення, яке мені коли-небудь доводилося робити. Меріен і сім'я втратили чудового, люблячого чоловіка і батька, я втратив найкращого друга, а світ втратив одного з найкращих співаків, які коли-небудь існували. Занадто розбитий, щоб говорити щось інше", - написав Егню.

Гурт Nazareth було засновано у 1968 році, і Маккаферті був її беззмінним вокалістом аж до 2013 року, коли співакові поставили невтішний діагноз. Захворювання дихальних шляхів не дозволяло Дену виступати на сцені з колишньою силою, і він прийняв важке рішення покинути групу, щоб не розчаровувати шанувальників.
Проте, він продовжував робити музику до своїх останніх днів - студійні записи були для нього менш виснажливими, а зовсім від музики Маккаферті відмовитися просто не зміг.