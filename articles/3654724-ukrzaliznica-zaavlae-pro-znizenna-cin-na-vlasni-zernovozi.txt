Середня вартість перевезення зерна власним вагонами Укрзалізниці в січні зменшилася в півтора раза.

Про це повідомив заступник директора департаменту комерційної роботи АТ «Укрзалізниця» Валерій Ткачов у Фейсбуці, передає Укрінформ.
«Інформуємо вас про значне здешевлення вартості використання зерновозів АТ «Укрзалізниця» при перевезенні зернових вантажів. Так, за результатами аукціонів ставка плати за використання зерновозів ЦТЛ у січні 2023 становить 2 963 грн/доба», - йдеться в повідомленні.
За інформацією Ткачова, на останніх аукціонах вартість зерновозів для перевезення вантажів вже опустилася до 2 800 грн/доба і продовжує зменшуватися. Тоді як у грудні середня ціна зерновоза дорівнювала 4 385 грн/доба. А найвищого показника його вартість сягнула у жовтні 2022 року - 11 574 грн/доба.

Як зауважив представник Укрзалізниці, зменшення вагонної складової тарифу на перевезення суттєво скоротило і логістичні витрати на перевезення зерна для аграріїв. Зокрема, в експортному сполученні – на 17,6 дол./т у напрямку західних прикордонних переходів і на 17,2 дол./т - у напрямку портів.
На 29 дол./т скоротилися витрати на перевезення зерна в межах України.
Як повідомлялося, за підсумками 2022 року «Укрзалізниця» перевезло 150,6 млн т вантажів, що на 52,1% менше, ніж у 2021 році. Найменшого скорочення зазнали обсяги перевезених зернових – торік їх було відвантажено 28,9 млн т, що на 14,2% менше, ніж роком раніше.