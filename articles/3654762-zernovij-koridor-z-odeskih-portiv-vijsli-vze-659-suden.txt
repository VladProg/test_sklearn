З початку дії «зернової ініціативи» з одеських портів вийшли 659 суден, які доставили агропродукцію в країни Азії, Європи та Африки.

Про це на брифінгу розповів директор департаменту морегосподарського комплексу, транспортної інфраструктури та зв’язку Одеської ОВА Олександр Гайдук, передає Укрінформ.

«З 1 серпня (2022 р.) запрацювала «зернова ініціатива», і станом на сьогодні вже 659 суден із майже 18 млн тонн агропродукції вийшли з одеських портів у країни Азії, Європи, Африки тощо», - зазначив Гайдук.

За його словами, в області розпочата реалізація масштабної реконструкції портової інфраструктури Дунайського регіону. Зокрема ПРАТ «Українське дунайське пароплавство» здійснює активний розвиток проєкту «Дунайський зерновий шлях», який гарантує безпечну доставку аграрної продукції з річкового порту одразу на морське судно великого тоннажу.
Окрім того, у червні 2022 року ТОВ «Нібулон» розпочало будівництво в місті Рені дунайського зернового терміналу, який наразі обробляє 120-150 тис. тонн зернових вантажів. Після завершення будівництва, запланованого на перший квартал цього року, на європейський ринок із терміналу йтиме до 300 тис. тонн зерна на місяць.
Як повідомляв Укрінформ, упродовж 24-го тижня роботи «зернового коридору», з 9 по 15 січня 2023 року, через морські порти Одеської області було експортовано 491 тис. т агропромислової продукції, що на 20% менше, ніж за попередній тиждень.

Фото: ОПЗ