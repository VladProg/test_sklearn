Уряд Нідерландів хоче звести більше морських вітрових електростанцій, амбіції зросли втричі.

Про це повідомляє Укрінформ із посиланням на NOS.
“Уряд хоче побудувати на морі більше вітрових електростанцій, ніж планувалося раніше”, - йдеться у повідомленні.
Зазначається, що у 2050 році вітрові електростанції в Північному морі повинні виробляти 70 гігават електроенергії, а у 2040 році планується досягти показника в 50 гігават.
На сьогодні уряд уже працює над тим, щоб до 2030 року отримати близько 21 гігават, що становить близько 75% поточного споживання електроенергії в країні.
Крім того, уряд має плани виробництва в Північному морі водню.
Як повідомлялося, Німеччина, Данія, Нідерланди та Бельгія підписали угоду про вітрову енергію на 135 млрд євро. Вона передбачає співпрацю у галузі розвитку прибережної вітроенергетики та зеленого водню.
До 2030 року країни Північного моря планують виробляти не менше 65 ГВт електроенергії, а до 2050 року - 150 ГВт. У спільній декларації країни Північного моря заявляють про намір стати "Зеленою електростанцією Європи".
Фото: ANP