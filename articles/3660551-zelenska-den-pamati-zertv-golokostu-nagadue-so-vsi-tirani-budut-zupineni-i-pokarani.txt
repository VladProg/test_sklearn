Міжнародний день пам’яті жертв Голокосту нагадує, що всі тирани будуть зупинені й покарані, і все, що побудовано на ненависті, не встоїть.

Як передає Укрінформ, про це йдеться в дописі дружини Президента Олени Зеленської в Телеграмі.
“Попіл, цілі приміщення попелу. Людського. Все, що залишилося від сотень тисяч закатованих людей. А ті в’язні, яких бійці 1-го Українського фронту знайшли живими, – не могли повірити, що їх прийшли визволяти. Це сталося 27 січня 1945 року. Так людство дізналося про Аушвіц – найбільший із гітлерівських концтаборів смерті. Тут замучили понад мільйон людей, більшість із яких – єврейської національності, адже нацистський режим ставив на меті винищити цілі нації. Ми знаємо про цей злочин, бо його зупинили, задокументували, засудили. І запам’ятали”, - написала Зеленська в дописі під світлиною із зображенням Меморіалу жертвам Голокосту.

Вона нагадала, що з 2005 року резолюцією Генеральної Асамблеї ООН (за ініціативою в тому числі України) в цей день вшановується пам’ять жертв Голокосту – нацистського винищення євреїв.
“Невимовно важка дата. Але саме вона несе нам надію у сучасні важкі дні. Коли агресор намагається винищити українців. 27 січня нагадує нам: усі тирани будуть зупинені і покарані. Все, що побудовано на ненависті та смерті, – не встоїть. Тоді як народ, пам'ять, самопожертву, любов – винищити не можна. Той, хто пам'ятає історію, – завжди сильніший. Давайте пам'ятати”, - зауважила дружина Президента.
27 січня у світівідзначають Міжнародний день пам’яті жертв Голокосту. Дата встановлена Генеральною Асамблеєю ООН на знак вшанування жертв геноциду єврейського народу під час Другої світової війни.