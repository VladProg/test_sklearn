В'ячеслав Жила більше не обійматиме посаду директора Київського академічного театру юного глядача у зв'язку з ухвалою Шостого апеляційного адміністративного суду, який скасував рішення конкурсної комісії щодо призначення його на посаду.

Про це він повідомив у Фейсбуці, передає Укрінформ.
«Сьогодні мій останній день на посаді директора-художнього керівника Театру юного глядача. Хочу подякувати всьому колективу! З вами було водночас і класно, і складно, але точно кайфово», - написав Жила.
Як повідомила у Фейсбуці громадська діячка Аннабела Моріна, сьогодні набуло чинності рішення Шостого апеляційного адміністративного суду, згідно з яким В`ячеслав Жила більше не має права займати посаду керівника театру.
Зокрема, суд визнав протиправним та скасував рішення конкурсної комісії від 30 серпня 2021 року щодо визначення Жили переможцем конкурсу.
Також визнаний протиправним та скасований наказ Департаменту культури виконавчого органу Київської міської ради (Київської міської державної адміністрації) від 21 вересня 2021 року щодо призначення Жили на посаду директора – художнього керівника театрально-видавничого закладу культури "Київський академічний театр юного глядача на Липках".
В’ячеслав Жила з 2017 по 2021 рік був директором-художнім керівником театру «Актор», з 2021 обіймав посаду директора-художнього керівника Київського академічного театру юного глядача на Липках.