Президент України Володимир Зеленський разом з Держсекретарем США Ентоні Блінкеном отримали почесні звання “Людина року” за версією популярного польського тижневика Wprost.


Під час церемонії нагородження підкреслено, що Президент України отримав її за боротьбу, незломність, стійкість, надію і перемогу, на яку заслуговує Україна, передає кореспондент Укрінформу.
“За боротьбу від імені цивілізованого світу за вільну Європу. За велику віру, коли в інших її не було. За стійкість, коли пророкували поразку. За надію, коли усі сумнівалися. І перш за все - за перемогу України, яка просто має прийти”,- підкреслено перед нагородженням Президента України.
Нагороду від імені Зеленського отримав радник-посланник посольства України в Польщі Олег Куць.
Своєю чергою Блінкен нагороджений за те, що американська дипломатія уникнула спокуси зберегти чинний статус кво у відносинах з агресором.
Водночас нагороду “Людина року” за версією Wprost отримав віцепрем'єр-міністр, міністр національної оборони Польщі Маріуш Блащак за старання у посиленні обороноздатності країни, в результаті чого Польща потрапила до 20-ки найбільших військових потуг світу за версією престижного рейтингу Global Firepower.
Фото: ОП