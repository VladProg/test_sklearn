Львівська національна опера до річниці повномасштабної війни виконає концерт-реквієм «Пам’яті нескорених» під батутою відомої канадійської диригентки Кері-Лінн Вілсон, яка заснувала оркестр з українських біженців Ukrainian Freedom Orchestra, щоб підтримати Україну.

Про це повідомляє у Фейсбуці пресслужба Львівської національної опери, передає Укрінформ.
«22-го лютого фінальним пунктом світового турне українських музикантів стане Львівська національна опера. Солісти, хор та оркестр театру під батутою Кері-Лінн Вілсон вшанують пам'ять загиблих воїнів ЗСУ і невинно убієнних жертв російського терору на концерті-реквіємі «Памʼяті нескорених», - йдеться у повідомленні.
Зазначається, що світові гастролі Ukrainian Freedom Orchestra, що відбулися у співпраці The Metropolitan Opera та Teatr Wielki - Opera Narodowa відбулися на найкращих сценах Європи та Америки. Твори славетних українських композиторів почули у Франції, Німеччині, Шотландії, Великій Британії, Нідерландах та США.

Заснувала оркестр з найкращих музикантів країни всесвітньо відома канадійка українського походження Кері-Лінн Вілсон.
У відеозверненні до українських глядачів диригент звернулася українською: «Ми ніколи не відмовимося у боротьбі за Україну та її культурну спадщину! Слава Україні».
Як повідомлялося, Ukrainian Freedom Orchestra створили близько 80 музикантів – переважно біженців та біженок, яким довелося залишити Україну після широкомасштабного вторгнення росії. Серед учасників колективу – провідні музиканти з Київської національної опери, Національного симфонічного оркестру України, Львівського філармонічного оркестру, Львівської національної опери, Харківської опери та інших українських колективів.