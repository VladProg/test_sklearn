Співробітники посольства України в Ірані у третю річницю катастрофи літака авіакомпанії «Міжнародні авіалінії України» вшанували пам’ять загиблих на місці падіння боїнга та на закладеній торік диппредставництвом України Алеї пам'яті жертв рейсу PS752.

Про це у коментарі Укрінформу повідомив тимчасовий повірений у справах України в Ісламській Республіці Іран Євген Кравченко.
«Сьогодні, у третю річницю авіакатастрофи літака МАУ рейсу PS752, співробітники посольства за традицією вранці відвідали місце авіакатастрофи і вшанували пам’ять наших громадян та інших пасажирів, які перебували на борту літака. Ми поклали квіти, запалили 11 свічок і згадали поіменно кожного нашого громадянина – дев’ятьох членів екіпажу і двох пасажирів», - сказав дипломат.
Він зазначив, що цьогоріч у Тегерані практично не було візуальних нагадувань про цю трагедію, тоді як у попередні роки у місті можна було побачити багато бігбордів та плакатів.
Кравченко повідомив, що, як і торік, на місці авіакатастрофи зібралися родичі загиблих. Вони самі провели меморіальну церемонію: встановили фотографії своїх рідних на місці їхньої загибелі, поклали вінки та квіти, а потім кожен по черзі виступив з промовою.
Окрім того, родичі загиблих виклали на землі своєрідні меморіальні знаки-символи трагедії – червоне серце із зображенням літака. Пам’ятні листівки з такими ж символами, де з одного боку написано «Правда і справедливість», а з другого – ім’я загиблого, родичі загиблих повісили на дерево на місці катастрофи.
«Серед них були також імена наших громадян», - уточнив тимчасовий повірений у справах України в ІРІ.






Українські дипломати вшанували пам'ять жертв авіакатастрофи поблизу Тегерана/Фото: Посольство України в Ірані








































Він поінформував, що після вшанування пам’яті загиблих на місці катастрофи українські дипломати відвідали закладену торік Алею пам'яті жертв рейсу PS752 у передмісті Лавасан, на якій висаджено 176 дерев у пам'ять про загиблих. Там вони теж поклали квіти і згадали наших співвітчизників.
Як повідомлялось, 8 січня 2020 року у небі над Іраном був збитий літак МАУ, який виконував рейс PS752 за маршрутом Тегеран - Київ. На борту перебували громадяни Ірану, Канади, України, Швеції, Афганістану та Великої Британії.
Усі 176 осіб загинули, серед них одинадцятеро українців (дев'ятеро членів екіпажу та двоє пасажирів). Після кількох днів заперечень іранська влада визнала, що український літак був помилково збитий зенітно-ракетним комплексом протиповітряної оборони.
Президент Володимир Зеленський 29 грудня 2020 року присвоїв звання Героїв України з удостоєнням ордена «Золота Зірка» членам екіпажу рейсу PS752.