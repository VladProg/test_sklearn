У 2022 році понад 30 тисяч українців отримали за Програмою медичних гарантій радіологічне лікування, яке має бути безоплатним у всіх медзакладах нашої країни.

Як передає Укрінформ, про це повідомляє МОЗ.


«30 948 українців отримали радіологічне лікування у 2022 році за Програмою медичних гарантій. Найбільше пацієнтів, які отримували послугу, – старші 40 років», - йдеться в повідомленні.


Зокрема у віці до 5 років лікування пройшли семеро осіб, 6-17 років - 33, 18-39 - 1 675, 40-64 - 16 262, понад 65 років - 13 049 осіб.


Зазначається, що радіологічне лікування має бути безоплатним у всіх медзакладах України, які мають договір із НСЗУ, незалежно від місця реєстрації пацієнта.


Також у МОЗ нагадують, що безоплатним є комплекс медичних послуг - від консультацій лікарів і необхідних обстежень до променевої терапії та ліків. У міністерстві наголошують, що ці послуги оплачує НСЗУ в межах пакета «Радіологічне лікування та супровід пацієнтів з онкологічними захворюваннями в стаціонарних та амбулаторних умовах».


Окрім того, безоплатними в межах пакета є консультування, медична допомога; проведення лабораторних досліджень (аналізи крові, дослідження спинномозкової рідини, молекулярно-генетичні тощо); інструментальні дослідження (МРТ, рентген, КТ, ендоскопічні дослідження, УЗД, сцинтиграфія тощо); лікарське спостереження та медсестринський догляд 24/7; променева терапія, лікування методами ядерної медицини, забезпечення медвиробами для проведення радіотерапії, витратними матеріалами; киснева підтримка; інтенсивна терапія; знеболення на всіх етапах діагностики та лікування, коли це необхідно; психологічна допомога; забезпечення компонентами та препаратами крові; реабілітація; ліки з централізованих закупівель МОЗ та інших програм, а також ліки і медвироби із Нацпереліку та харчування в стаціонарі.


Повний перелік послуг міститься на сайті НСЗУ. Також у МОЗ нагадують, що медична допомога є безоплатною у випадках направлення лікаря, виданого пацієнтам з клінічно та морфологічно встановленим діагнозом злоякісного новоутворення та переведення з іншого ЗОЗ та/або клінічного підрозділу ЗОЗ. Медзаклад, який має договір із НСЗУ, можна знайти за посиланням або зателефонувавши до контакт-центру НСЗУ на номер 16-77.
Як повідомлялося, бюджет Програми медичних гарантій на 2023 рік становить понад 142 млрд гривень.