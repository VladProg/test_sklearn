Італія може відмовитися від своєї залежності від імпорту російського газу до зими 2024-2025 років.

Про це заявив у понеділок генеральний директор енергетичного гіганта Eni Клаудіо Дескальці під час візиту до Алжиру разом з прем’єр-міністром Джорджією Мелоні, передає Укрінформ з посиланням на ANSA.


«Я оптимістично налаштований, що ми зможемо скоротити російські поставки газу до нуля взимку 2024-2025 років. Я б сказав, що якщо ми будемо продовжувати так і надалі, справи підуть у правильному напрямку», — сказав Дескальці.
Як зазначається, Італія підписала угоди з кількома країнами щодо розширення альтернативних джерел енергії після повномасштабного вторгнення рф в Україну. На тлі цього Алжир змінив росію як найбільшого постачальника газу в Італію.
Як повідомлялося, Німеччина подолала свою критичну залежність від імпортованих російських енергоресурсів, заявив міністр фінансів Німеччини Крістіан Лінднер.