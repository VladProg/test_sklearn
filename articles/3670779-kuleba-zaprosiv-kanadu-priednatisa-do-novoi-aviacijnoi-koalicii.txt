Міністр закордонних справ України Дмитро Кулеба передав запрошення Канаді приєднатися до нової авіаційної коаліції.

Про це глава української дипломатії сказав на спільній з главою МЗС Канади Мелані Жолі пресконференції у Києві, повідомляє кореспондент Укрінформу.
«Ми, безумовно, констатували той факт, що вже сформована танкова коаліція, учасником якої є Канада. Ми дякуємо ще раз Канаді за передачу нам системи NASAMS і броньованих машин Senator. Я передав Мелоні запрошення приєднатися до нової коаліції, яку ми створюємо, - це авіаційна коаліція. Цьому питанню ми приділили значну увагу під час нашого спілкування», - зазначив міністр.

Він додав, що з канадською колегою обговорив питання зброї, санкцій, фінансової підтримки, зміцнення міжнародної коаліції з більшим залученням країн глобального Півдня.
«Я наголосив Мелоні, що ключове питання зараз – це пришвидшення фактичних поставок тієї зброї, яка вже була обіцяна, забезпечення стабільності поставок амуніції і зброї від наших партнерів», - зауважив Кулеба.
Як повідомляв Укрінформ, Україна прагне отримати сучасні американські винищувачі F-16 чи F-15 або їхні європейські аналоги – німецькі Tornado чи шведські Gripen – на заміну літакам радянських часів.
Крім того, Канада минулого тижня оголосила, що передасть Україні чотири танки Leopard 2. Оттава також погодилася купити для України систему ППО NASAMS та 200 броньованих автомобілів.