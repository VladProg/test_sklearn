В Україні буде створено Офіс програми «Горизонт Європа», що сприятиме інтеграції до Європейського дослідницького простору.

Про це в Телеграмі повідомив міністр освіти та науки Сергій Шкарлет із посиланням на Президентку Єврокомісії Урсулу фон дер Ляєн, передає Укрінформ.


"ЄС допоможе створити та профінансує роботу Офісу до кінця 2027 року… Робота Офісу сприятиме інтеграції України до Європейського дослідницького простору, а також посилить розбудову нашої країни в межах Плану відновлення України", - написав Шкарлет.


Ключові завдання Офісу програми «Горизонт Європа» в Україні: надавати цільову підтримку дослідникам України у підготовці конкурсних заявок та пошуку відповідних партнерів, проводити тренінги щодо підготовки конкурсних пропозицій. А також сприяти створенню активної та ефективної мережі національних контактних пунктів, які надаватимуть професійні послуги українським дослідникам та інноваторам по всій країні, надавати політичні консультації з інтеграції України до Європейського дослідницького простору (ERA), здійснювати моніторинг реалізації проєктів співпраці та популяризувати наукову співпрацю.


Окрім того, Офіс буде організовувати цільові інформаційні заходи щодо можливостей співпраці в галузі наукових досліджень та інновацій.


Як зазначив Шкарлет, це стане каталізатором для посилення участі України в програмі «Горизонт Європа» та допоможе зберегти науковий та інноваційний потенціал України у складні для науки часи.


Як повідомляв Укрінформ, Прем`єр-міністр Денис Шмигаль заявив, що Україна має план приєднатися до Європейського Союзу протягом наступних двох років.