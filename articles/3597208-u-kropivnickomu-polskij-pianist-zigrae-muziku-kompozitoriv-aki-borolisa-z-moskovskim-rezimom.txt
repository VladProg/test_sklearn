У Кропивницький приїхав польський піаніст Войцех Кубіца, щоб зіграти музику композиторів, які боролись з московським режимом у ХІХ-ХХ столітті.

Про це повідомляє Суспільне, передає Укрінформ.

«У Кропивницький приїхав польський піаніст Войцех Кубіца. Не побоявшись обстрілів і воєнного стану в Україні, приїхав грати музику композиторів, які боролись проти московського режиму у XIX і XX століттях», - йдеться у повідомленні.

Сам музикант зізнається, що рідні та близькі відмовляли його їхати в Україну, особливо після масованих ракетних обстрілів 10 та 11 жовтня. Та Войцех Кубіца вирішив не переносити концерт, для якого обрав твори композиторів, які боролись за незалежність Польщі проти московського поневолення – Фридерика Шопена, Романа Палестера, Кароля Шимановського.
«Якби я був солдатом, то воював би зі зброєю в руках. Та оскільки я – музикант, то воюю за допомогою мистецтва. Своїм виступом в Україні я хочу подати знак солідарності, допомоги, розради українським слухачам. Бажаю українцям, щоб війна швидко закінчилась», - говорить Кубіца.
Кубіца працює в музичній академії польського міста Лодзь. В Україну він приїхав удруге, 20 років тому музикант брав участь у конкурсі піаністів в Києві.