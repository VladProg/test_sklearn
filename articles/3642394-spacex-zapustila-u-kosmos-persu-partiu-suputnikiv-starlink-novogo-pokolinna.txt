Компанія SpaceX Ілона Маска у середу, 28 грудня, запустила у космос першу партію з 54 супутників Starlink нового покоління.

Як передає Укрінформ, про це компанія повідомила у Твіттері.
“Розгортання 54 супутників Starlink підтверджено!” - заявили в SpaceX.


Falcon 9 launches 54 Starlink satellites to low-Earth orbit; completes SpaceX’s 60th mission of 2022! pic.twitter.com/MIstToPIyL
— SpaceX (@SpaceX) December 28, 2022

За даними Space.com, ракета-носій Falcon 9 запустила партію супутників Starlink нового покоління (Gen2) об 11.34 за київським часом із космодрому в американському штаті Флорида.

Вважається, що Starlink 2-го покоління потужніший, ніж 3 300 супутників Starlink, які зараз працюють на орбіті.
Ймовірно, компанія SpaceX потребує збільшення пропускної здатності і саме тому вирішила відправити у космос більш потужні супутники. Окрім того, що супутники Gen2 здатні обробляти більше трафіку, вони можуть передавати послуги безпосередньо на смартфони.
1 грудня Федеральна комісія зі зв’язку США (FCC) надала SpaceX дозвіл на розгортання 7 500 супутників Gen2.
Як повідомляв Укрінформ, компанія SpaceX упродовж двох наступних років запустить у космос 200 австралійських супутників.