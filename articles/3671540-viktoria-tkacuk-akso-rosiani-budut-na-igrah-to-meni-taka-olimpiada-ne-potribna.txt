Українська легкоатлетка Вікторія Ткачук пояснила, чому росіян не можна допускати до Олімпійських ігор і як продовжувати виступати на змаганнях в умовах війни.

Бігунка розповіла про це в розмові з кореспондентом Укрінформу на фотовиставці «Янголи спорту», присвяченій спортсменам, які загинули внаслідок російського повномасштабного вторгнення.
«Я вважаю, що ми маємо працювати над тим, щоб їх не допустили. Наш бойкот - це вже останя ланка цієї історії. Я сподіваюся, що росіяни не поїдуть на Олімпіаду. Якщо більшість країн підтримають росіян і вони все ж будуть на Іграх, то мені особисто така Олімпіада не потрібна. Сподіваюся, що цивілізований світ зрозуміє, що росіяни там розповсюджуватимуть свою пропаганду. Тим паче, що більшість їхніх спортсменів - це військові. Ненормально, якщо якийсь лейтенант або сержант армії росії представлятиме свою країну навіть під нейтральним прапором», - сказала Ткачук.
Вона також зауважила, що війна накладає відбиток на виступи українських спортсменів на змаганнях, але ми повинні бути сильними.
«Це схоже на лоторею: чи зможеш ти зібратися думками й силами на змаганнях. Іноді важко дуже, інколи легше. Ми бачимо, як наші люди боронять країну. Мені мою справу на стадіоні зробити - це найлегше, що може бути в цьому напрямку. Ми зазнаємо втрат щодня, але це робить нас сильнішими, адже у нас немає вибору. Наша центральна нервова система адаптувалася і ми повинні робити те, що повинні - захищати нашу державу. Ця виставка надзвичайно важлива. Наші спортсмени віддали життя за Україну, тому важливо пам'ятати їх і віддавати їм честь», - пояснила легкоатлетка.
Ткачук також розповіла, що готуватиметься до літнього чемпіонату світу в Будапешті.
«Зараз у мене буде невеличкий відпочинок. Для мене завершився зимовий сезон. Я почала працювати з новим тренером, ми зрозуміли, куди нам рухатися далі. Я готуватимусь до літнього сезону, до серпневого чемпіонату світу в Будапешті. Там будуть розігруватися ліензії на Олімпіаду, тому старатимемося демонструвати найкращі результати», - підсумувала спортсменка.
Як повідомляв Укрінформ, наприкінці січня МОК оголосив про намір повернути спортсменів з росії та білорусі до виступів на міжнародних змаганнях під нейтральним прапором.
Фото: НОК України