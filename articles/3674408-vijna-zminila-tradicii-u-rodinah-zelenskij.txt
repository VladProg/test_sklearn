Війна змінила традиції у родинах: раніше дідусі розказували онукам, як били нацистів, а тепер онуки розповідають дідусям, як б’ють рашистів.

Про це зазначив Президент Володимир Зеленський у своєму зверненні з нагоди річниці початку російсько-української війни, передає Укрінформ.
“Війна змінила долю багатьох сімей. Переписала історії наших родин. Змінила наші звичаї та традиції. Раніше дідусі розказували онукам, як били нацистів. Тепер онуки розповідають дідусям, як б’ють рашистів. Раніше мами й бабусі плели шарфики, тепер плетуть маскувальні сітки. Раніше діти просили в Санти смартфони, гаджети, тепер же віддають кишенькові й збирають кошти для наших бійців”, - сказав він.
Зеленський зазначив, що за рік фактично кожен українець когось втратив, і майже в кожного в телефоні є хоча б один контакт, що більше ніколи не підніме слухавки. Не відповість на sms «Ти як?».
“Дев’ять років тому сусід став агресором. Рік тому агресор став катом, мародером і терористом. Ми не маємо сумніву, що вони понесуть відповідальність. Ми не маємо сумніву в тому, що на нас чекає перемога”, - додав він.
Президент нагадав, що Україна отримала статус кандидата до ЄС, повернула Зміїний, почула першу «бавовну» в Криму, побачила салюти на складах окупанта й Антонівський міст.
“Серпень став першим місяцем, коли окупанти не взяли жодного українського міста. Погрози й ультиматуми про денацифікацію змінилися на жести доброї волі. І ми відчули тоді: наша перемога неминуча. Вона близько. Вона буде. І далі була осінь. І наш контрнаступ. Звільнення Ізюма, Балаклії, Куп’янська, Лимана, Херсонської області й міста Херсона. Ми бачили, як люди там зустрічали наших військових. Як берегли український прапор. Як дочекалися України”, - сказав він.

Відео: Офіс президента
Торік, 24 лютого, росія розпочала новий етап восьмирічної війни проти України – повномасштабний наступ. Війська рф обстрілюють і знищують ключові об’єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, авіабомб і балістичних ракет.