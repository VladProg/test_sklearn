В системі охорони здоров'я для забезпечення зв'язку працює понад 1100 старлінків.

Про це в ефірі загальнонаціонального телемарафону "Єдині новини" сказав міністр охорони здоров'я Віктор Ляшко, передає Укрінформ.
"Сьогодні вже в системі охорони здоров'я у нас понад 1100 старлінків на лікарнях, ще два-три тижні назад у нас їх було 400. Ми переходимо на альтернативні засоби зв'язку, щоб не переривалася комунікація між центрами екстреної меддопомоги і лікарнями", - сказав Ляшко.
Він додав, що по мірі надходження обладнання визначаються пріоритетні заклади, де необхідно забезпечити зв'язок. У віддалених населених пунктах центри екстреної меддопомоги будуть пов'язані з пунктами базування ДСНС або автозаправками, де є старлінки.
Як повідомлялося, засновник компанії SpaceX Ілон Маск допоміг забезпечити Україну станціями Starlink та доступом до супутникового інтернету. Окрім цього, він передав Україні станції Tesla Powerwall.
Компанія Starlink Ukraine («Старлінк Юкрейн») у червні 2022 року отримала ліцензію оператора.