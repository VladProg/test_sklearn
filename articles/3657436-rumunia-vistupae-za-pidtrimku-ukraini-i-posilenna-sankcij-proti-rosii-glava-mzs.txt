Румунія під час сьогоднішньої зустрічі міністрів закордонних справ ЄС буде підтримувати продовження надання всебічної допомоги Україні та виступатиме за застосування 10-го пакета санкцій проти рф.

Про це заявив керівник зовнішньополітичного відомства Румунії Богдан Ауреску у Брюсселі перед початком роботи Ради міністрів ЄС із закордонних справ, повідомляє кореспондент Укрінформу.
«Де-факто Україна буде найважливішою темою у нашому порядку денному…. Я висловлю підтримку виділенню 7-го траншу (військової допомоги – ред.) з Європейського фонду миру, дуже важливо досягти консенсусу з цього питання. Я також зазначу про тверду підтримку з боку Румунії запровадження 10-го пакета санкцій (проти росії). Ми також висловимо підтримку створення міжнародного трибуналу для покарання злочину агресії в контексті конфлікту в Україні - минулого тижня Європейський парламент ухвалив важливу резолюцію у цьому сенсі», - зауважив міністр закордонних справ.
За його словами, Румунія продовжує надавати допомогу Україні за багатьма напрямками. Зокрема, країна сприяла транзиту через свою територію понад 11,2 мільйона тонн українського зерна та продовольчих товарів, що дало змогу допомогти Україні та зменшити гостроту глобальної продовольчої кризи.
«Я також підтримую Формулу миру, запропоновану Президентом Зеленським. Це та багато інших питань ми обговоримо з нашим колегою, міністром Кулебою», - сказав Ауреску.
Він також зауважив, що сьогодні європейські міністри матимуть зустріч із генеральним директором МАГАТЕ та проведуть обговорення щодо ядерної безпеки в Україні.
Коментуючи агресивну ядерну риторику кремля, міністр закордонних справ Румунії висловив сподівання, що міжнародна спільнота не допустить найгіршого сценарію.
«Ми сподіваємося, що війна в Україні не переросте в ядерну... Я сподіваюся, що послання від міжнародного співтовариства, потужні меседжі, що надійшли росіянам з усіх частин світу, дозволять росії мати відповідальний підхід і знизять її ядерну риторику», - сказав Ауреску.
Як повідомлялося, у Брюсселі 23 січня відбувається засідання Ради міністрів ЄС із закордонних справ. Учасники розглянуть виділення на військову підтримку України сьомого траншу у 500 мільйонів євро з Європейського фонду миру, а також 45 мільйонів євро для забезпечення діяльності Допоміжної військової місії ЄС для України, в межах якої різні країни ЄС долучені до тренування українських військовослужбовців. До обговорення долучиться міністр закордонних справ України Дмитро Кулеба.