У Білому домі виступили на захист позиції президента США не відправляти в Україну літаки F-16, вказавши замість цього на допомогу, яку Сполучені Штати вже надсилають або анонсували для відправки, включно з танками Abrams.

Про це заявив у понеділок в коментарі CNN координатор Ради національної безпеки Білого дому Джон Кірбі, передає Укрінформ.
«Що я можу вам сказати – це те, що є багато можливостей, які вже відправляються або будуть відправлені ближчими тижнями й місяцями», – зауважив у цьому зв’язку представник Білого дому.
Він уточнив, що йдеться про відправку військового потенціалу, який матиме критично важливе значення для ЗСУ для ведення бойових дій взимку, а також навесні.
Кірбі також висловив переконання, що рішення про відправку танків Abrams, оголошене минулого тижня, не було прийнято надто пізно – навіть на тлі повідомлень про захоплення росією нових територій на сході України.
Як повідомлялося, в понеділок президент США Джо Байден відповів «ні» на запитання, чи збираються США надіслати Україні винищувачі F-16 американського виробництва.