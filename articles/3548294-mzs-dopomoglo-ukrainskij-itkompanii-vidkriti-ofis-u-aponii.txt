Українська IT-компанія CHI Software завдяки ефективній співпраці Міністерства закордонних справ України та Асоціації IT Ukraine відкрила офіс в місті Кобе (Японія).

Про це йдеться у повідомленні МЗС, передає Укрінформ.
Зазначається, протягом останнього року за підтримки українських дипломатів Асоціація IT Ukraine спільно з урядом міста Кобе організували низку зустрічей та вебінарів, на яких японська сторона ознайомилася з технологічними рішеннями та високоякісними IT-послугами з України. Результатом співпраці стало відкриття офісу української IT-компанії CHI Software в Кобе.
«Ще навесні минулого року ми в МЗС почали системно створювати нові можливості співпраці з іноземними партнерами для українських ІТ-компаній. Ця робота приносить результати, які стали особливо актуальними під час повномасштабної війни. Адже стійкість економіки України надзвичайно важлива для перемоги у війні, а кожні успішні перемовини, кожен новий контракт, кожен відкритий офіс її додатково зміцнюють. Українські дипломати докладають максимум зусиль для допомоги бізнесу та працюють на результат спільно з експортерами», — зауважив глава МЗС Дмитро Кулеба.
Виконавчий директор Асоціації IT Ukraine Костянтин Васюк зазначив, що для асоціації велика честь знати, що міцне партнерство з Японією розвивається і приносить практичні результати.
«Ми продовжуватимемо співпрацювати з урядом міста Кобе, щоб розвивати аспекти нашого партнерства на благо всіх сторін. Також хочу подякувати МЗС України за налагоджені зв’язки та підтримку у співпраці з іноземними державами», – сказав Васюк.
Керівниця департаменту проєктного менеджменту CHI Software Олена Морозова висловила вдячність адміністрації міста Кобе та особисто меру міста Кобе пану Хісамото сан, нашим колегам з української ІТ Асоціації, Міністерства закордонних справ та Посольства України за всебічну підтримку в відкритті компанії в Японії.
«Ми щиро віримо, що наше двостороннє співробітництво може закласти міцний фундамент для плідної співпраці в найближчому майбутньому, яка з часом тільки зміцнюватиметься та принесе користь японському бізнесу та підтримує український. Ми з нетерпінням чекаємо впровадження нашого технологічного досвіду в потенційні бізнес-проекти, запроваджені підприємствами міста Кобе!», – відзначила Морозова.
Проєкт IT Export Boost стартував 5 березня 2021 року. Його основним завданням є сприяння просуванню ІТ-експорту на зовнішніх ринках завдяки можливостям мережі дипломатичних представництв МЗС України за кордоном.
Як повідомлялося, станом на травень - червень з України за кордон виїхало від 50 тис. до 57 тис. ІТ-спеціалістів.