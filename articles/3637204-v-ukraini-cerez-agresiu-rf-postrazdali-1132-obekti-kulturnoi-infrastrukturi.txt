Внаслідок російської агресії в Україні постраждали 1132 об’єкти культурної інфраструктури, без урахування пам’яток культурної спадщини.

Як передає Укрінформ, про це повідомляє пресслужба Міністерства культури та інформаційної політики.
"МКІП продовжує фіксувати пошкодження об’єктів культурної інфраструктури в Україні внаслідок російської агресії. Збитків зазнали 1132 об’єкти культурної інфраструктури, без урахування пам’яток культурної спадщини. З них майже третина – 403 об’єкти повністю зруйновані", - йдеться у повідомленні.
Як зазначається, найбільших втрат і збитків культурна інфраструктура зазнала в Донецькій, Київській, Харківській, Луганській, Миколаївській, Запорізькій, Сумській та Херсонській областях. Це інформація станом на початок грудня.
«російські окупанти продовжують нищити все українське. Вони цілять по клубах, бібліотеках, музеях, театрах, філармоніях, мистецьких школах й коледжах, а також по об’єктах культурної спадщини. На сьогодні кількість об’єктів культурної інфраструктури, що зазнали збитків, зросла майже в 7 разів порівняно з квітнем 2022 року. Тоді було зафіксовано пошкодження 169 об’єктів. Оскільки нещодавно нашими воїнами героїчно була звільнена Херсонщина, нам відкрилися нові факти вандалізму росіян. Загальна чисельність постраждалих об’єктів зросла ще на 75 одиниць. Це колосальні, небачені втрати для нашої культури», – сказав міністр культури та інформаційної політики Олександр Ткаченко.
Найбільше постраждали клубні заклади. Це 47% від загальної кількості закладів культурної інфраструктури, які зазнали збитків.
Загалом постраждали: 532 клубні заклади, 431 бібліотека, 61 музей та галерея, 17 театрів та філармоній, 91 заклад мистецької освіти.
Зокрема, об'єкти культурної інфраструктури постраждали у територіальних громадах областей: 80% – Донецькій, 42% – Миколаївській, 39% – Луганській, 36% – Харківській, 35% – Сумській, 27% – Київській та м. Києві, 25% – Запорізькій, 16% – Херсонській, 14% – Чернігівській,12% – Дніпропетровській, 12% – Житомирській, 3% – Одеській, 3% – Черкаській, 2% – Закарпатській, 2% – Хмельницькій.
Як зазначають у МКІП, наразі майже вся територія Луганської та значні частини територій Херсонської, Запорізької та Донецької областей тимчасово захоплені російськими військами. Через це неможливо порахувати точну кількість об’єктів культурної інфраструктури, що постраждали в ході бойових дій.
Крім того, станом на початок листопада вже верифіковано руйнування та пошкодження 171 пам’ятки культурної спадщини, 146 об’єктів цінної історичної забудови, 58 монументів та творів мистецтва.
Як повідомлялося, міністр культури та інформаційної політики Олександр Ткаченко закликав ЮНЕСКО звернути увагу на дії росії, яка руйнує ханський палац у Бахчисараї.