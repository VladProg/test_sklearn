Українці надіслали Службі безпеки України 6 тисяч 387 заявок про колаборантів через чатбот єВорог.

Як передає Укрінформ, про це Міністерство цифрової трансформації України повідомляє у Телеграмі.
"Зрадники перебувають не лише на захоплених територіях країни, а й на підконтрольних нашій державі. Вони всіляко допомагають ворогу нищити наші домівки, коригують вогонь, організовують референдуми, зливають дані, допомагають окупантам та агітують українців підтримувати путіна", - йдеться у повідомленні.
Якщо у громадян є факти, які підтверджують, що родич, друг, знайомий або земляк стає на бік ворога, можна повідомити про нього у єВорог.
"Надсилайте фото чи відео або текстовий опис, чому цю людину ви вважаєте колабораціоністом", - закликали у Мінцифри.
Водночас українцям радять дбати про безпеку і видаляти фото або відео з телефону та очистити листування з ботом.
Як повідомляв Укрінформ, чатботом єВорог, який Міністерство цифрової трансформації запустило після повномасштабного російського вторгнення, скористалося вже 410 тисяч українців.