На каналі Суспільне Культура 31 січня відбудеться пряма трансляція процесу жеребкування учасників півфіналів Євробачення-2023.

Як передає Укрінформ, про це повідомляє пресслужба Міністерства культури та інформаційної політики.
“31 січня о 21:00 на каналі Суспільне Культура відбудеться пряма трансляція “Церемонії передавання ключів місту Ліверпулю та жеребкування учасників півфіналів Пісенного конкурсу Євробачення-2023”, - йдеться у повідомленні.
Як зазначається, під час урочистостей мер Турина, міста-господаря минулорічного конкурсу, Стефано Ло Руссо передасть офіційні ключі Євробачення меру Ліверпуля Джоанні Андерсон. Після чого британські телеведучі Райлан та Ей Джей Одуду проведуть жеребкування за участю членів української громади та молоді з місцевої ліверпульської школи.
У заході візьмуть участь голова правління Суспільного Мовлення Микола Чернотицький та голова делегації України на Євробаченні Оксана Скибінська.
Жеребкування визначить, у якому з двох півфіналів виступатиме кожна з країн-учасників, а також коли голосуватимуть Україна та країни «Великої п’ятірки», які одразу виступатимуть у фіналі.
Як повідомляв Укрінформ, організатори міжнародного пісенного конкурсу "Євробачення-2023" представили цьогорічний логотип та слоган.
Пісенний конкурс “Євробачення-2023” пройде у Ліверпулі у Великій Британії після того, як Україна, яка перемогла на конкурсі 2022 року з піснею Stefania гурту Kalush Orchestra, не змогла задовольнити вимоги щодо проведення конкурсу через безпекові побоювання, спричинені російським вторгненням.
Півфінали конкурсу відбудуться 9 та 11 травня, а фінал – 13 травня. Україну на конкурсі представлятиме гурт TVORCHI з піснею Heart of Steel.
Фото: ВВС