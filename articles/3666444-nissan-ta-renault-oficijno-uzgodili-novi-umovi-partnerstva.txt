Японська компанія Nissan та її французький партнер компанія Renault дійшли формальної угоди про реструктуризацію їхнього альянсу з випуску автомобілів.

Як передає Укрінформ, про це повідомляє NHK.
Nissan та Renault оголосили про своє рішення у понеділок після того, як цю угоду схвалили ради директорів обох компаній.
В рамках угоди, частка, що належить Renault у Nissan, буде знижена з нинішніх 43% до 15% і тим самим приведена у відповідність з часткою японської компанії в її французькому партнері.
Саме Nissan вимагав партнерських відносин між двома компаніями на рівних.
Зазначається, що при цьому японський виробник придбає частку величиною до 15% у новому підрозділі Renault з випуску електромобілів. Саме Renault домагалася капіталовкладень у цей бізнес із боку Nissan.
Угода також передбачає розширення діяльності двох автовелетнів у Індії, Південній та Центральній Америці та в Європі.
Як повідомляв Укрінформ, японський автовиробник Nissan презентував на Токійському автосалоні новий спортивний автомобіль 2024 Nissan GT-R.