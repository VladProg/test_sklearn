Державний комітет телебачення і радіомовлення України розпочав прийом творів на Всеукраїнський літературний конкурс імені Олени Теліги та Олега Ольжича.

Про це повідомляє пресслужба Міністерства культури та інформаційної політики, передає Укрінформ.
«Державний комітет телебачення і радіомовлення України розпочав прийом творів на п’ятий щорічний Всеукраїнський літературний конкурс імені Олени Теліги та Олега Ольжича «Тільки тим дана перемога, хто у болі сміятись зміг!». Прийом творчих робіт на Конкурс триває до 1 липня 2022 року. До участі в Конкурсі запрошуються особи, яким виповнилося 15 років», - йдеться у повідомленні.
Як зазначається, конкурс поводиться у номінації «Художні твори». Приймаються нові оригінальні твори написані українською мовою про події та учасників національно-визвольного руху в Україні ХХ - ХХІ століть та волонтерів, добровольців, військовослужбовців, капеланів, медпрацівників, журналістів, які брали або беруть участь у московсько-українській війні, розв’язаній росією у 2014 році.
Всеукраїнський літературний конкурс імені Олени Теліги та Олега Ольжича «Тільки тим дана перемога, хто у болі сміятись зміг!» заснували Організація українських націоналістів та Жіноче товариство імені Ольги Басараб та Олени Теліги. Метою конкурсу є утвердження історичної пам’яті українського народу, його національної свідомості, формування та поширення духовних цінностей та пріоритетів – патріотизму, відданості справі державотворення, вшанування учасників українських національно-визвольних змагань ХХ-ХХІ століть.