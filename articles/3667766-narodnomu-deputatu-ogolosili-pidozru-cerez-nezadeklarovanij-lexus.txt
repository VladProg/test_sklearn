Чинному народному депутатові повідомлено про підозру через незадекларований автомобіль.

Про це повідомляє пресслужба Національного агентства з питань запобігання корупції, передає Укрінформ.
“8 лютого 2023 року за матеріалами Національного агентства з питань запобігання корупції (НАЗК) Національне антикорупційне бюро (НАБУ) та Спеціалізована антикорупційна прокуратура (САП) повідомили про підозру чинному народному депутатові в умисному внесенні суб’єктом декларування завідомо недостовірних відомостей до декларації особи, уповноваженої на виконання функцій держави або місцевого самоврядування, недостовірних відомостей”, - йдеться у повідомленні.
Слідство встановило, що депутат не задекларував автомобіль Lexus 2020 року випуску, який належав його батькові, але від моменту купівлі ним користувався нардеп разом із дружиною. Вартість машини становить майже 1,9 млн грн.
У НАБУ поінформували, що дії парламентарія кваліфікували за ч. 1 ст. 366-2 Кримінального кодексу України (в редакції Закону України № 1074-ІХ від 04.12.2020).
Оскільки місцеперебування депутата не встановлене, про підозру йому повідомили у порядку ст. 135, ст. 278 КПК України.
Як повідомлялося, детективи НАБУ вручили обвинувальний акт чинному народному депутату Артуру Герасимову у справі про недекларування нерухомості в Іспанії.