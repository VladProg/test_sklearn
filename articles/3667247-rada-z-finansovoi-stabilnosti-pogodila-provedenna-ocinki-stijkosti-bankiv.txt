Рада з фінансової стабільності підтримала заходи із забезпечення макрофінансової стабільності та погодила проведення оцінки стійкості банків.

Як передає Укрінформ, про це повідомляє пресслужба НБУ.
"У 2023 році НБУ планує провести оцінку стійкості банків та банківської системи. Рада погодилася із запропонованою НБУ концепцією оцінки стійкості банків, яка дасть змогу з’ясувати справжній стан сектору після проходження найгострішої фази поточної економічної кризи, пов'язаної з війною", - йдеться в повідомленні.
Зазначається, що завдяки оцінці стійкості, зокрема її третьому етапу – прогнозуванню показників діяльності банків за базовим сценарієм, можна буде оцінити життєздатність бізнес-моделей фінустанов та визначити реальну потребу в капіталі найбільших банків. За результатами оцінки стійкості буде коригуватися режим регуляторного пом’якшення та ухвалюватися рішення про подальше впровадження вимог до банків відповідно до регуляцій ЄС.
У Нацбанку зазначають, що Рада з фінансової стабільності відзначила стабілізацію низки ризиків, хоча війна та терор росії погіршують економічні перспективи. Завдяки міжнародній допомозі зросли міжнародні резерви. Разом із значною валютною ліквідністю банків це в перспективі створює підґрунтя для можливого послаблення окремих валютних обмежень. Рада також обговорила прогрес у виконанні зобов’язань України в межах Меморандуму про економічну та фінансову політику з МВФ.
Як повідомлялось, Рада з фінансової стабільності створена в березні 2015 року Указом Президента України і є форумом для фахового обговорення системних ризиків, що загрожують фінансовій стабільності держави.