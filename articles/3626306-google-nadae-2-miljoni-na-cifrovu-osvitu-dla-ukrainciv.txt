Американська корпорація Google надає 2 мільйони доларів на цифрову освіту для українців та 50 тисяч ліцензій Workspace для українського уряду.

Як передає Укрінформ, про це повідомляє віце-прем'єр-міністр – міністр з питань цифрової трансформації Михайло Федоров у Телеграмі.
«Сервіси Google вже стали частиною інфраструктури Мінцифри. Тепер й інші державні установи зможуть працювати швидше, незважаючи на обстріли та постійні загрози кібератак росіян. Цьому допоможуть 50 тис. ліцензій Google Workspace, якими органи влади зможуть безоплатно користуватися цілий рік», - зазначив урядовець.
Федоров уточнив, що Google також підтримує розвиток цифрової грамотності українців та сферу освіти. Новий грант на 2 мільйони доларів буде спрямовано на навчання українців цифрової грамотності, подолання цифрового розриву та масштабування платформи Дія.Цифрова освіта.
«Запустимо англомовну версію порталу з програмами рескілінгу, персоналізованими навчальними траєкторіями з елементами АІ, а також рекомендаціями щодо працевлаштування. Це дозволить у майбутньому багатьом знайти затребувану роботу та зробити внесок в економічне відродження держави», - додав очільник Мінцифри.
Як повідомлялось, Міністерство цифрової трансформації та Федеральне Міністерство фінансів Республіки Австрія підписали меморандум про співробітництво в сфері цифровізації.