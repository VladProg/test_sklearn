У Міністерстві оборони опублікували поради, що робити, якщо громадяни знайшли уламки ворожого дрону чи ракети.

Як передає Укрінформ, про це Міноборони повідомляє у Телеграмі.
Зокрема варто у жодному разі не торкатися знахідок власноруч і не дозволяти це робити іншим.
Також не треба переміщувати предмети, не намагатися розбирати їх, заносити у приміщення, закопувати у землю, кидати у водойми тощо.
Окрім того, не слід фотографувати та публікувати знімки в інтернеті. Натомість варто позначити місце знахідки і відійти від підозрілого предмета якомога далі і негайно повідомити про знахідку підрозділи Державної служби з надзвичайних ситуацій за номером телефону “101” або поліцію — “102”.
Треба дочекатися приїзду фахівців та вказати місце розташування підозрілої знахідки.
Як повідомляв Укрінформ, у ніч на 19 грудня росія здійснила чергову масовану атаку дронами-камікадзе. Повітряні сили збили 30 дронів.