В Державному агентстві України з питань кіно оголосили про проведення конкурсу на посаду керівника Довженко-Центру.

Як передає Укрінформ, про це Держкіно повідомляє у Фейсбуці.
«Наказом Державного агентства України з питань кіно від 21 грудня 2022 року № 177 оголошений конкурс на посаду керівника державного підприємства «Національний центр Олександра Довженка», - ідеться в повідомленні.
Документи на участь у конкурсі приймаються з 21 грудня цього року до 16:00 години 20 січня 2023 року.
Формування конкурсної комісії розпочинається 22 грудня цього року.
Як повідомляв Укрінформ, 2 листопада у Національному центрі Олександра Довженка призначили Юлію Каждан тимчасовим виконувачем обов'язків генерального директора.
8 листопада колектив Довженко-Центру не допустив тимчасово виконуючу обов'язки генерального директора Центру Юлію Каждан до виконання обов'язків. Каждан мала перебувати на цій посаді не більше трьох із половиною місяців, поки б тривала процедура визначення переможця конкурсного відбору.
17 листопада Державне агентство з питань кіно обрало нового тимчасово виконуючого обов’язки генерального директора Довженко-Центру, ним став режисер Андрій Алферов.