Держдепартамент США позитивно оцінив рішення засновника компанії SpaceX Ілона Маска відкликати запит з Пентагону щодо фінансування супутникового інтернету Starlink та забезпечити його своїми силами.

Про це повідомила помічниця держсекретаря у справах Європи та Євразії Карен Донфрід, передає власний кореспондент Укрінформу.
«Як ми бачимо, Starlink грає важливу роль для України, бо забезпечує доступ до інтернету»,- зазначила вона.
У цьому зв’язку представниця Держдепу підкреслила: «Ми, звісно, вітаємо коментарі Ілона Маска про те, що SpaceX готова надалі фінансувати надання (послуг – ред.) Starlink Україні».
Нагадаємо, минулого тижня американські ЗМІ повідомили, що SpaceX звернулася до міноборони США з проханням узяти на себе оплату послуг супутникового інтернет-зв’язку в Україні, який забезпечується терміналами Starlink.
Пізніше Маск уточнив, що не вимагає відшкодування вже завданих витрат, але й не може постійно фінансувати роботу переданих терміналів, що коштуватиме компанії понад $120 мільйонів до кінця року та близько $400 мільйонів протягом наступних 12 місяців.
Після резонансу на тлі дописів засновника SpaceX він повідомив, що вирішив продовжити фінансування послуг. А цього понеділка Маск заявив, що створить функцію пожертв на сторінці оплати послуг Starlink. Окрім того, його компанія закрила це питання й офіційно відкликала згаданий запит до міноборони США.