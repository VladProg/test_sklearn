Фонд гарантування вкладів фізичних осіб виставляє на продаж актив, що перебуває на балансі АТ «МР Банк», у складі якого приміщення торгового центру в Одесі та право вимоги за кредитом юридичної особи.

Як передає Укрінформ, про це повідомляє пресслужба Фонду гарантування.
"1 березня 2023 року в системі Prozorro.Продажі відбудеться аукціон з продажу активів, що перебувають на балансі АТ «МР Банк». На торги виставлено приміщення триповерхового торгового центру в Одесі та право вимоги за кредитом юридичної особи, у забезпечення за яким передано загалом понад 29 тис. кв. м. комерційної нерухомості у центральній частині міста Одеса. Активи на продаж виставлено повторно", - йдеться в повідомленні.
Зазначається, що до складу лоту входить право вимоги за кредитом юридичної особи, що вела діяльність у сфері надання в оренду й експлуатації власного чи орендованого нерухомого майна. На сьогодні відкрита справа про банкрутство юрособи. При цьому заборгованість за договором, станом на 1 січня 2023 року, становить майже 2,2 млрд грн. А в заставу за кредитом передана нерухомість в м. Одесі загальною площею понад 29 тис. кв. м. Заставні об’єкти нерухомості знаходяться у різних районах Одеси, у тому числі у центральній частині міста.
Крім того, до складу лоту включений об'єкт нерухомого майна – триповерхова будівля бізнес-центру з підземним паркінгом у місті Одесі по вул. Маршала Бабаджаняна, площею понад 8 тис. кв. м. Початкова ціна лоту - 2,44 млрд грн. Торги відбудуться за голландською моделлю аукціону.
Як повідомляв Укрінформ, 25 лютого 2022 року НБУ ухвалив рішення про ліквідацію АТ "МР Банк". Цей банк є дочірнім банком російського сбєрбанку.