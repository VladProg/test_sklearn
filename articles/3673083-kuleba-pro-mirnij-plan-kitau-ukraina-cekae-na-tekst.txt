Головний дипломат КНР - глава канцелярії комісії ЦК КПК у закордонних справах Ван Ї - поділився з міністром закордонних справ України Дмитром Кулебою ключовими елементами мирного плану Китаю, але Київ чекає на текст.

Про це Кулеба заявив на пресконференції за підсумками першої тристоронньої зустрічі Україна-ЄС-НАТО в Брюсселі, повідомляє кореспондент Укрінформу.
«Він поділився зі мною ключовими елементами китайського мирного плану. Ми дуже чекаємо на отримання тексту... Потрібно отримати текст, щоб заглибитися в усі деталі. Щойно ми отримаємо план, ми ретельно його вивчимо і підіб’ємо власні підсумки», - підкреслив Кулеба.
Глава МЗС зауважив, що для держави Формула миру Президента Володимира Зеленського залишається головним пріоритетом.
Кулеба також відзначив один ключовий елемент, який є спільним для України і Китаю, – принцип територіальної цілісності.
«Все, що Китай робив і буде робити в контексті російської агресії проти України – якщо ми відкладемо політичну риторику і подивимося на дії – має бути націлено на захист територіальної цілісності», - акцентував глава української дипломатії.
Як повідомляв Укрінформ, 19 лютого Дмитро Кулеба зустрівся з топдипломатом Китаю Ван Ї на полях Мюнхенської безпекової конференції.
Під час Мюнхенської конференції з безпеки Ван Ї заявив, що Китай підтримує територіальну цілісність України і виступає за мирні переговори для розв’язання “конфлікту” між Києвом і москвою. За його словами, з наближенням річниці війни Китай “оприлюднить документ з позицією щодо українського питання”.
Фото: Офіс Президента