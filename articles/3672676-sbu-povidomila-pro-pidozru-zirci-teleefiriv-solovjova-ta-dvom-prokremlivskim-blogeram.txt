Служба безпеки зібрала доказову базу на ще трьох ворожих пропагандистів, які займалися інформаційно-підривною діяльністю проти України.

Як передає Укрінформ, про СБУ повідомляє у Телеграмі.
«Зловмисники активно поширювали фейки про внутрішньополітичну ситуацію в Україні та дискредитували Сили оборони. Для розповсюдження деструктивного контенту використовували власні інтернет-ресурси, які тісно пов’язані з російськими спецслужбами та підконтрольними їм ботофермами. Останні забезпечують масовий розголос через штучну «накрутку» підписників та «позитивних» відгуків на інформаційні вкиди», - ідеться у повідомленні.
У результаті слідчо-оперативних дій у Києві повідомлено про підозру столичному блогеру, який поширював дезінформацію щодо матеріально-технічного забезпечення підрозділів ЗСУ.
Для «розгону» фейків їхній автор використовував підконтрольне йому видання UPN, зокрема однойменний Ютуб-канал.
Встановлено, що сюжети цього блогера регулярно використовували російські спецслужби та кремлівські пропагандисти для підготовки і проведення ворожих інформ-диверсій.
Крім того, він причетний до спроби організації замовних акцій «протесту» у Києві, спрямованих на розхитування внутрішньої обстановки в столиці.
На підставі зібраних доказів фігурант підозрюється за двома статтями Кримінального кодексу України: ст. 435-1 (образа честі і гідності військовослужбовця, погроза військовослужбовцю) і ст. 109 (дії, спрямовані на насильницьку зміну чи повалення конституційного ладу або на захоплення державної влади).
Ще одним поплічником агресора виявився блогер з тимчасово окупованого Криму, який веде декілька Ютуб-каналів із загальною аудиторією понад 1,5 млн підписників.
У своїх відео він публічно виправдовує збройну агресію рф і захоплення українського півострова.
Саме він є одним з частих гостей прямих телеефірів кремлівських пропагандистів, у тому числі на ток-шоу російського журналіста-пропагандиста володимира соловйова.
Блогеру повідомили про підозру за ст. 111-1 та 436-2 Кримінального кодексу України (колабораційна діяльність та виправдовування, визнання правомірною, заперечення збройної агресії рф проти України).
Також задокументовано злочинні дії колишнього жителя Одеси, який наразі переховується у тимчасово окупованому Донецьку за підривну діяльність проти України.
Встановлено, що у червні 2021 року зловмисник створив Телеграм-канал «прізрак новоросії», де закликав до збору грошей на підтримку російських окупаційних угруповань рф.
Комплексні заходи для притягнення всіх винних до відповідальності за злочини проти України тривають.
Як повідомляв Укрінформ, російському блогеру, який є автором проєкту WarGonzo, заочно повідомили про підозру у виправдовуванні, визнанні правомірною, запереченні збройної агресії рф проти України та глорифікації її учасників.