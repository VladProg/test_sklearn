Головне управління розвідки Міністерства оборони України не проводить збори коштів на сторонніх ресурсах та не верифікованих сторінках у соцмережах. Будь-які збори коштів на потреби ГУР МО є спекуляцією почуттями українців та відбуваються з метою власної наживи.

Як передає Укрінформ, про це в Телеграмі повідомляє пресслужба ГУР МО.
«На жаль, останнім часом збільшилася кількість випадків шахрайства. Зловмисники, прикриваючись іменем Головного управління розвідки МО України та начальником генерал-майором Кирилом Будановим особисто, спекулюють почуттями українців та проводять благодійні збори з метою власної наживи. Нагадуємо, що ми працюємо лише із благодійними фондами та волонтерськими організаціями, які мають належну репутацію та історію діяльності. Просимо вас не перераховувати кошти невідомим «благодійникам» та довіряти тільки офіційним повідомленням», - йдеться в повідомленні.
В Головному управлінні розвідки застерегли українців, аби вони у цей непростий час не стали об’єктом шахрайської схеми та закликали стежити лише за офіційними джерелами та перевіряти інформацію.