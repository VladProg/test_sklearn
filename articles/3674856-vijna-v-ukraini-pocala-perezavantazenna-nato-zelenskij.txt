Повномасштабна війна, розпочата росією, почала перезавантаження НАТО.

Про це під час пресконференції для ЗМІ заявив Президент Володимир Зеленський, передає кореспондент Укрінформу. За його словами, росіяни мають поважати наше право жити на рідній землі і мають вийти з території України.
«Війна в Україні почала перезавантаження НАТО», - сказав Зеленський.
Відповідаючи на питання, чи варто, на його думку, усім членам-країнам НАТО збільшувати свої оборонні видатки, Президент заявив, що у світі є багато країн, які почали збільшувати свої оборонні бюджети.
«Усі зрозуміли, що системи не вдосконалені, що потрібні більш потужні речі, і я не (тільки – ред.) про снаряди говорю. Багато вкладається грошей і виділяється бюджетів на, зокрема, кіберпростір, захист від кібератак, інформаційну незалежність, інших багато різних речей - дрони, ІТ тощо», - зазначив глава держави.
Як уточнив Зеленський, може, десь у світі хтось, прикриваючись цим, збільшує і ще на щось витрати, але він про це не знає.
«Але у більшості своїй, я вважаю, що це іде реформування стану своєї оборонної системи (у різних країнах – ред.). І мені здається, що це дуже правильні кроки. Бо всі побачили, чого можна очікувати від рф», - сказав Президент.
Він додав, що наразі проти росії, зокрема, запроваджуються санкції.
«І іноді їй може бути боляче через ці санкції. Але всі зрозуміли, що сьогодні тебе підсаджують на цю газову трубу, а завтра тобі просто буде холодно, бо одна людина якась подумала: слухай, а чому б не забрати у тебе частину території, бізнес, вплив тощо, зробити партію в твоїй державі, поставити свого прем’єр-міністра? І ця людина думає: мені все одно – ЄС, США, Азія – я так вирішив», - сказав глава української держави.
За словами Зеленського, тоді стало зрозумілим, що незалежність потрібна не на папері.
«І тоді люди зрозуміли: нам потрібна вся незалежність, максимум, щоб захистити своє суспільство. Ось що він (президент рф володимир путін – ред.) може, ось що він зробив з незалежною Україною. Учорашній «товаріщ» і сусід. Ось що відбувається», - сказав Президент.
Як повідомлялося, Президент Володимир Зеленський проводить пресконференцію «Лютий. Рік незламності».