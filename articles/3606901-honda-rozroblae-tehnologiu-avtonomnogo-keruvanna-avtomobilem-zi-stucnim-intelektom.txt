Японська автомобілебудівна компанія Honda розробляє систему автономного керування автомобілем із використанням штучного інтелекту.

Про це повідомляє NHK, передає Укрінформ.

Як зазначається, в цій системі застосовуються камери, що допомагають транспортному засобу краще розпізнавати навколишню ситуацію, зокрема інші автомобілі та пішоходів. За інформацією компанії, це приведе до зниження виробничих витрат, оскільки ця система не потребуватиме сенсорів або високоточних карт.
Це останній за часом крок компанії для впровадження технології автономного управління з комерційною метою.
Honda також планує розробляти системи зі штучним інтелектом, щоб вони могли розуміти мову та жести людини, полегшуючи пасажирам подачу команд транспортному засобу.
Honda почне тестування системи в Японії в листопаді й прагнутиме впровадити технологію на практиці до 2030 року.
Як повідомляв Укрінформ, компанія Honda спільно з південнокорейською компанією LG Energy Solution Ltd створять спільний завод у Сполучених Штатах із виробництва акумуляторів для електромобілів.