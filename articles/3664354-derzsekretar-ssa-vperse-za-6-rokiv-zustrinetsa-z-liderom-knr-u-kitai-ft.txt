Державний секретар США Ентоні Блінкен в рамках свого дводенного візиту до Китаю зустрінеться з лідером КНР Сі Цзіньпіном.

Як передає Укрінформ, про це повідомляє Financial Times.




Кілька людей, знайомих із плануванням поїздки Блінкена, сказали, що головний дипломат США зустрінеться з Сі Цзіньпіном під час свого дводенного візиту, який розпочнеться в неділю, 5 лютого.
Блінкен відвідує Китай після того, як президент США Джо Байден і лідер КНР Сі Цзіньпін домовилися на Балі в листопаді минулого року, що сторони повинні знайти шляхи стабілізації відносин між Вашингтоном і Пекіном.
У рамках візиту держсекретар США також зустрінеться з новим главою МЗС Китаю Цінь Ганом та його попередником Ван Ї, який нині працює високопосадовцем із питань зовнішньої політики Китаю.
Зазначається, що Блінкен стане першим держсекретарем, який зустрінеться з Сі в Китаї після візиту Рекса Тіллерсона в 2017 році, в перший рік правління адміністрації Дональда Трампа. Коли наступного року Майк Помпео, який змінив Тіллерсона, поїхав до Китаю, у нього не було зустрічі з Сі.
Блінкен також стане першим міністром в уряді президента Джо Байдена, який відвідає Китай.
Як повідомляв Укрінформ, державний секретар США Ентоні Блінкен має намір здійснити офіційний візит до Китаю 5-6 лютого.