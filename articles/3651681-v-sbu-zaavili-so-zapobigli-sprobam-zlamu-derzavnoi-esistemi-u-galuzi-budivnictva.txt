Кіберфахівці СБУ викрили і зупинили зловмисників, які намагалися легалізувати незаконні забудови через злам Єдиної державної електронної системи у сфері будівництва, а також видавали підроблені сертифікати атестації архітекторів.

Про це повідомив начальник Департаменту кібербезпеки СБУ Ілля Вітюк на брифінгу, передає кореспондент Укрінформу.
«Ми вчасно викрили незаконні схеми і не дозволили зловмисникам зламати державну електронну систему. Йдеться не про звичайний кіберзлам, а про злочини, які могли б призвести до дуже серйозних наслідків у майбутньому. Якби не реакція СБУ, в Україні змогли б узаконити сотні «проблемних» забудов, які були зведені з порушенням чинних вимог і стандартів. А це – ризик техногенних аварій та інших надзвичайних ситуацій. А значить – і ризик для життя і здоров’я тисяч українців», - підкреслив Вітюк.
Також, за його словами, не допущено запуск нової масштабної корупційної схеми в будівельній сфері.
За даними спецслужби, до організації оборудок причетні високопосадовці Національної спілки архітекторів України, відомі «тіньові» посередники. Перевіряється також причетність посадовців органів державної влади та місцевого самоврядування, сказав Вітюк.
Він поінформував, що зловмисники намагались незаконно отримати гроші через підробку та продаж дозвільних документів представникам будівельного бізнесу. Також серед викритих махінацій – незаконні реєстрації об’єктів, які мають порушення державних будівельних норм, схема видачі підроблених сертифікатів професійної атестації архітекторів.
При цьому «архітектором» можна було зробити будь-кого, зазначив представник СБУ. Для цього представник Національної спілки архітекторів передав підконтрольній третій особі свій електронний ключ для входу в електронну систему і редагування даних колишніх архітекторів з АР Крим.
Вітюк повідомив, що під час обшуків за місцями проживання і роботи ділків правоохоронці виявили: печатки органів влади, а також окремих суб’єктів господарювання у сфері будівництва та архітектури; комп’ютерну техніку та інші цифрові носії інформації з доказами злочинних дій.
Для встановлення всіх обставин правопорушень і притягнення винних до відповідальності наразі триває досудове розслідування за двома статтями Кримінального кодексу України: ч. 3 ст. 361 (несанкціоноване втручання в роботу інформаційних комунікаційних, електронних комунікаційних систем та мереж), ч. 3 ст. 362 (несанкціоновані дії з інформацією, яка оброблюється в автоматизованих системах, комп'ютерних мережах, вчинені особою, яка має право доступу до неї).
Вітюк уточнив, що у зазначених махінаціях "російського сліду не було".
Він також підкреслив, що ця спецоперація – один з прикладів того, яку серйозну увагу СБУ приділяє захисту цифрової безпеки держави. "Адже ми розуміємо: не тільки тіньові ділки та корумповані чиновники, але й ворог теж шукає вразливості у кібербезпеці країни", - підкреслив він.
Вітюк додав, що основне завдання СБУ — контррозвідка. "Як я вже сказав, цими вразливостями кіберсистеми міг скористатися наш ворог — спецслужби російської федерації. Двома шляхами: самі відшукали б цю вразливість або завербували б когось із згаданих сьогодні злочинців під виконання акції кібершпигунства або кібертероризму", - сказав він.
Як повідомлялося, торік Служба безпеки України нейтралізувала понад 4,5 тис. російських кібератак на Україну.