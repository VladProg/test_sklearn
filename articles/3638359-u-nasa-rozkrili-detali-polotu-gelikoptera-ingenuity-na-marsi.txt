Національне управління з аеронавтики і дослідження космічного простору США (NASA) заявило про успішне завершення 37-го польоту свого марсіанського гелікоптера Ingenuity.

Про це у Твіттері повідомляє Лабораторія реактивного руху NASA (JPL), передає Укрінформ.
“На вихідних марсіанський гелікоптер здійснив 37-й політ”, - заявили в JPL.
Зазначається, що Ingenuity пролетів 62 метри над поверхнею Червоної планети впродовж 55.16 секунди.
При цьому максимальна висота польоту становила 10 метрів, щоб випробувати нові можливості польотного програмного забезпечення.
Як повідомляв Укрінформ, гелікоптер Ingenuity був доставлений на Червону планету разом з марсоходом Perseverance NASA 18 лютого 2021 року, після майже семи місяців польоту. Свій перший політ Ingenuity здійснив 19 квітня. Вертоліт вартістю 85 млн доларів США став першим літальним апаратом, запущеним на іншій планеті.
Фото: NASA