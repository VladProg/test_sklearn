Усього 28 народних депутатів подали електронні декларації за 2021 рік.

Про це голова Національного агентства з питань запобігання корупції Олександр Новіков розповів у ефірі телемарафону "Єдині новини", повідомляє Укрінформ.
За словами Новікова, із загальної кількості понад 700 тисяч декларацій подано близько 500 тисяч. Він уточнив, що найбільший відсоток декларацій подали посадовці, які обіймають посади, не пов‘язані з високими корупційними ризиками. Зокрема, державні службовці, працівники органів місцевого самоврядування, представники державних підприємств.
Водночас він поінформував: "На жаль, найменше декларацій подано народними депутатами України – всього 28 народних депутатів подали декларації, лише два працівники Офісу президента, лише один високопосадовець Офісу генерального прокурора і лише один міністр".
У цьому контексті Новіков висловив сподівання, що незабаром Верховна Рада ухвалить закон, яким відновить процес подання і перевірки електронних декларацій.
Як повідомлялося, у травні минулого року в Національному агентстві з питань запобігання корупції заявили, що посадовцям під час дії воєнного стану подавати декларації необов’язково.
На розгляді в парламенті перебуває законопроєкт №8071, який відновлює процес подання та перевірки електронних декларацій.