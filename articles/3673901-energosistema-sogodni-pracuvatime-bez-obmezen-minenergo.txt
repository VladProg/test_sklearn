Енергосистема України 23 лютого 2023 року має достатньо потужностей і працюватиме без обмежень споживачів та із значним резервом.

Як передає Укрінформ, про це повідомляє Міністерство енергетики у Телеграмі.
«Сьогодні, незважаючи на збільшення обсягів споживання у зв’язку з похолоданням, генерація має достатньо потужності для повного забезпечення потреб споживачів електроенергії, а також значний резерв», – йдеться у повідомленні.
Зазначається, що за останню добу внаслідок постійних ворожих обстрілів зросла кількість знеструмлених споживачів у Харківській і Запорізькій областях. Водночас у Донецькій області відновлено електропостачання майже 18 тисяч абонентів.
Як повідомлялося, станом на 10:00 22 лютого дефіцит потужності в енергосистемі України був відсутній і не прогнозувався, але через пошкодження мереж обленерго, які спричинені несприятливими погодними умовами, без електропостачання залишалися споживачі 137 населених пунктів у шести областях.