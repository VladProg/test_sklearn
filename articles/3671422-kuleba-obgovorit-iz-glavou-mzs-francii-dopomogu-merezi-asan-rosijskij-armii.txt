Міністр закордонних справ Дмитро Кулеба планує обговорити з французькою колегою Катрін Колонною допомогу французької мережі супермаркетів та гіпермаркетів «Ашан» російській армії на тимчасово окупованих територіях України.

Про це глава української дипломатії повідомив у Твіттері, передає Укрінформ.
Минулого року я закликав світ бойкотувати «Ашан» за те, що він не вийшов з росії та не припинив фінансування воєнних злочинів. Однак реальність, схоже, набагато гірша: «Ашан» перетворився на повноцінну зброю російської агресії. Я маю намір обговорити це з французькою колегою», - написав Кулеба.
Як повідомлялося, спільне розслідування The Insider, Le Monde і Bellingcat виявило, що російська «дочка» французького «Ашану» постачала товари російським військовим на тимчасово окупованих територіях під виглядом гуманітарної допомоги, а також допомагала військкоматам набирати мобілізованих.