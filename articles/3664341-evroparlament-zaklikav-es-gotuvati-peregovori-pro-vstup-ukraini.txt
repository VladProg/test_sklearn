Європейський парламент (ЄП) у четвер, 2 лютого, схвалив резолюцію, яка закликає Євросоюз працювати над початком переговорів із Україною про вступ у ЄС.

Як передає Укрінформ, про це йдеться у пресрелізі ЄП.


Резолюція була прийнята 489 голосами «за», 36 «проти», і ще 49 депутатів утрималися.


У тексті міститься вимога до ЄС «працювати над початком переговорів про вступ і підтримати дорожню карту, яка окреслює наступні кроки, щоб забезпечити приєднання України до єдиного ринку ЄС».


Повторно підтверджуючи свою прихильність майбутньому членству України в ЄС після офіційної заявки країни 28 лютого 2022 року, євродепутати наголошують, що приєднання є процесом, заснованим на заслугах, який передбачає дотримання відповідних процедур, а також виконання пов’язаних з ЄС реформ і критеріїв вступу.


“ЄП закликає країни-члени ЄС збільшити та прискорити військову допомогу Києву, зокрема надання зброї, а також істотну політичну, економічну, інфраструктурну, фінансову та гуманітарну підтримку”, - йдеться у пресрелізі.


Європарламент також закликає лідерів на майбутньому саміті Україна-ЄС визначити пріоритетним комплексний пакет заходів з відновлення для України.


“Цей пакет має бути зосереджений на допомозі, реконструкції та відновленні в коротко-, середньо- та довгостроковій перспективі. Підтримка сприятиме подальшому економічному зростанню в Україні після війни”, - йдеться у пресрелізі.


Оцінюючи потреби України у відбудові, резолюція також повторює заклик Європарламенту використовувати заморожені активи російського центрального банку, а також активи російських олігархів для фінансування післявоєнної реконструкції України.


Також депутати Європарламенту закликають країни-члени якнайшвидше прийняти десятий пакет санкцій проти рф та постійно й активно пропонувати нові сектори та осіб для запровадження санкцій.


“Європарламент також закликає накласти санкції на такі компанії, як «Лукойл» і «Росатом», які все ще присутні на ринку ЄС. Посадові особи, причетні до широкого спектру протиправних дій, включаючи примусові депортації та проведення фальшивих референдумів на окупованій українській території, також мають бути піддані санкціям”, - йдеться у пресрелізі.


На останок у резолюції повторюються заклики євродепутатів до ЄС - запровадити негайне та повне ембарго на імпорт викопного палива та урану з росії, а також повністю відмовитися від газопроводів Nord Stream 1 і 2 у Балтійському морі.


Як повідомлялося, сьогодні в Києві триває зустріч членів Колегії Європейської Комісії на чолі з президентом цієї Євроінституції Урсулою фон дер Ляєн з урядом України. Теми для обговорення - підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.
Фото: Палінчак Михайло