Україна розпочинає підготовку переговорних позицій по всіх 35 розділах майбутньої угоди про приєднання до ЄС. Це рішення буде політично закріплене в документах завтрашнього саміту Україна-ЄС.

Про це заявила віцепрем’єрка з питань європейської та євроатлантичної інтеграції Ольга Стефанішина в ефірі телемарафону «Єдині новини», передає Укрінформ.
«Саміт стартує завтра, а сьогодні ми проводили міжурядові консультації - власне, це перший такого рівня підготовчий захід до зустрічі на рівні президентів (України, Єврокомісії і Європейської Ради – ред.). Ми проговорили всі секторальні питання – від енергетики до торгової лібералізації і питань довкілля», - сказала Стефанішина.
Вона нагадала, що президентка Єврокомісії сьогодні офіційно вручила Президенту України звіт ЄС про відповідність українського законодавства європейському.
«Ми також оголосили, що починаємо оцінку і підготовку переговорних позицій по всім 35-ти розділам майбутньої угоди про приєднання до ЄС. Це дуже проривне рішення, завтра воно буде політично закріплене в документах саміту. Але, безумовно, завтрашня зустріч дозволить нам сконцентруватися на надважливих питаннях – питанні перемоги, буде обговорюватися Формула, питання саміту миру, питання посилення санкційного тиску і, безумовно, політичні реформи в рамках виконання семи рекомендацій Єврокомісії і тих очікувань, які ми маємо на весну, коли ЄС представить свою (проміжну. – ред.) оцінку», - додала Стефанішина.
Як повідомлялося, раніше на спільному засіданні уряду України та Європейської Комісії Стефанішина заявила, що Україна хоче, щоб весняна проміжна оцінка виконання семи рекомендацій Європейської Комісії для старту перемовин про вступ до ЄС, була офіційною.
3 лютого в Україні відбудеться 24-й саміт ЄС-Україна.