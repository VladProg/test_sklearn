За 18 днів 2023 року з морських портів Одеської області було експортовано 1,78 млн тонн агропродукції, зокрема 326 тис. тонн пшениці та 1 млн тонн кукурудзи.

Як передає Укрінформ, про це повідомляє пресслужба Міністерства аграрної політики та продовольства.
Зазначається, що з 1 по 18 січня 2023 року з українських морпортів вийшло 48 суден з агропродукцією. За першу половину січня на судна в середньому вантажили до 36 тис. тонн вантажів, тоді як восени ця цифра варіювалася від 22 тис. тонн до 30 тис тонн.
Водночас, кількість виходів суден із українських портів у січні зменшилася до 2,7 на добу, що є найнижчим показником від початку функціонування «зернового коридору». Найбільша кількість була зафіксована у вересні, тоді показник відправлень коливався на рівні 5,9 судна за добу. Нинішня низька активність частково пояснюється поганими погодними умовами, але здебільшого - затримками перевірок кораблів у Босфорі.
У грудні 2022 року з портів Одеської області вийшло 106 суден, які доставили 3,7 млн тонн української агропродукції. Це майже стільки ж, як і у вересні, але менше, ніж у жовтні, коли було експортовано понад 4 млн тонн.
Загалом від початку роботи «зернової ініціативи» з України вийшло 659 суден із вантажем у 17,7 млн тонн. При цьому із Чорноморського порту було відправлено 274 суден із 6,9 млн тонн сільгосппродукції, з Одеського – 205 (4,8 млн тонн), із Південного порту - 179 суден (6 млн тонн).
Загальний обсяг відправленої пшениці становить 5 млн тонн, кукурудзи - 8 млн тонн. Також серед лідерів сільгоспкультур за поставками є шроти - 1,3 млн тонн, олія соняшникова - 1 млн тонн та насіння ріпаку - 1 млн тонн.
Частка поставок пшениці до африканських країн сягає 1,1 млн тонн, а загалом до цих країн відправлено 2,24 млн тонн агропродукції. Загалом до Африки з українських портів відбули 92 судна.
Як повідомляв Укрінформ, за даними Міністерства інфраструктури України, на 18 січня 2023 року у Босфорі на інспекцію спільного координаційного центру очікує 121 судно, з яких 28 - з українською агропродукцією на борту, 93 - судна, які йдуть до портів під завантаження.