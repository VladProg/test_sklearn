На станції метро Майдан Незалежності в Києві 14 жовтня презентували унікальний проєкт ArtArmor, ініціатором та організатором якого став волонтерський рух Ukraine for Heroes.

Як передає Укрінформ, про це повідомляє Міністерство культури та інформаційної політики України.
Учасники проєкту відшукали справжні бронеплити, що вже успішно виконали свою місію в бою – зупинили ворожі кулі й осколки. І тепер найкращі й найвідоміші митці країни роблять із цих плит унікальні артоб’єкти з винятковою історією.






На станції метро Майдан Незалежності в Києві презентували проєкт «АртБроня» / Фото: Володимир Тарасов, Укрінформ


































«Символічно, що цей проєкт презентовано в День захисників і захисниць України. Саме вони сьогодні дають нам можливість жити і творити. «АртБроня» – це унікальне поєднання артефактів, що врятували життя нашим захисникам та мистецтва, яке переосмислює та дає їм новий зміст. Військовий та культурний фронт сьогодні воюють пліч-о-пліч, мистецтво живе та захищає нашу ідентичність. Вітаю всіх з сьогоднішніми святами, дякую нашим захисникам за те, що ми сьогодні маємо можливість бути тут», – зазначив міністр культури та інформаційної політики України Олександр Ткаченко.
Артоб’єкти з броні нагадуватимуть світу, що відбувається в Україні та як українці потребують інструментів у цій боротьбі. А ще за їх допомогою проєкт буде збирати на забезпечення новими плитами захисників України.
Серед учасників проєкту такі відомі українські митці, як Тіберій Сільваші, Назар Білик, Петро Бевза, Андрій Блудов, Юрій Вакуленко, Олексій Сай, Світлана Ратошнюк, Антон Логов, Леонід Колодницький.
«Хочу привітати організаторів та художників, всіх партнерів, які зробили можливим цей проєкт, у якого попереду велике майбутнє. 24 лютого, я думаю, багато художників й митців ставили собі питання – що можуть художники й мистецтво на противагу збройній агресії? Та насправді, мистецтво – це зброя і водночас мистецтво – це броня. Мистецтво фіксує наше сьогодення, осмислює наше минуле, проєктує наше майбутнє. Це те, що ідентифікує нас як народ, як спільноту. Мистецтво – це територія свободи. Для всього світу територія нашої країни стала символом свободи й демократичних цінностей. Звісно кожен з нас, на своєму місці, захищає сьогодні цю свободу і наш вибір. Я щиро вітаю всіх захисників і захисниць України, які сьогодні на фронті і в тилу захищають та несуть, напевно, найбільшу відповідальність за наше майбутнє», – наголосила заступниця міністра культури та інформаційної політики України Галина Григоренко.
У розвитку проєкту беруть участь креативна агенція McCannKyiv і арткураторка і радниця з мистецтва Ірина Юферова. Ініціатором і організатором проєкту став волонтерський рух Ukraine For Heroes.
Завдяки прозорій фінансовій звітності про використання допомоги для гуманітарних потреб Рух здобув довіру міжнародних і локальних благодійних організацій, зокрема американського фонду СORE, співзасновником якого є відомий актор Шон Пенн.
Як повідомляв Укрінформ, У Берліні відбувся благодійний концерт «Серце України».