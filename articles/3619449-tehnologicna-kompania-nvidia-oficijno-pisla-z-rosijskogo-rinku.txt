Американська технологічна компанія Nvidia остаточно покинула російський ринок через війну в Україні.

Як передає Укрінформ, про це повідомляє "Комерсант" після аналізу звітності за третій квартал 2022 року.
Незабаром після початку росією повномасштабної війни в Україні Nvidia припинила постачання і продаж своєї продукції на території рф. У липні компанія перестала подовжувати і продавати російським компаніям ліцензії на своє програмне забезпечення. До осені з'явилася інформація, що Nvidia планує закрити свій офіс у росії через "неможливість забезпечити ефективну роботу співробітників".
Компанія вирішила припинити всі фінансові операції в рф, оскільки подальша діяльність у країні на тлі війни може негативно позначитися на виторгу. Згідно з документами, 2022 року на російський ринок припало близько 2% від загального обсягу продажів.
За даними дослідників із Єльського університету, після початку повномасштабної агресії проти України понад 1000 іноземних компаній повідомили про скорочення своєї діяльності на території росії або повний відхід із російського ринку.