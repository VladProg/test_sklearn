Державна служба з надзвичайних ситуацій надала поради, як вберегтись від отруєння чадним газом.

Як передає Укрінформ, про це ДСНС повідомила у Телеграмі.
"Чадний газ абсолютно невідчутний для людини, але впливає на організм навіть у невеликій концентрації та може призвести до смерті. Він утворюється в процесі горіння та не має запаху, смаку або кольору. Саме тому для його ідентифікації необхідний спеціальний прилад — детектор чадного газу", - зазначили в ДСНС.
Головними симптомами отруєння є головний біль, нудота, прискорене дихання, слабкість, відчуття втоми і запаморочення.
"Основними джерелами чадного газу стають пічки, що мають тріщини, та генератори, розташовані на балконах або біля вікон та дверей. Нагадуємо, що генератори мають стояти тільки надворі не менш як 6 метрів від дверей та вікон", - підкреслили рятувальники.
При отруєнні чадним газом насамперед потрібно забезпечити постраждалим доступ до свіжого повітря.
"Якщо погано комусь поруч - винесіть потерпілого на свіже повітря, надайте першу домедичну допомогу та викличте 103. Підкладіть під голову подушку, розстебніть комір і пояс", - порадили рятувальники.
У приміщенні потрібно відкрити вікна та вимкнути всі прилади, які можуть генерувати чадний газ. Викликати аварійну газову службу слід за номером 104.
Як повідомляв Укрінформ, 11 січня в селі Велика Березна Хмельницької області на території сільгосппідприємства виявили тіла двох чоловіків, які, за попередньою інформацією, отруїлися чадним газом від генератора.