Громадський контроль над закупівлями Міноборони речового майна, паливно-мастильних матеріалів та харчування, з урахуванням обмежень військового стану, буде повернуто.

Про це у Фейсбуці написав Міністр оборони Олексій Резніков, передає Укрінформ.
Він повідомив, що Міністерство підтримало відповідні рекомендації народних депутатів за підсумками засідань профільних парламентських комітетів. Крім того, за підсумками спільної наради Міноборони, Мінекономіки, СБУ та ДБР, яка відбулася під головуванням Прем’єр-міністра Дениса Шмигаля, вирішено створити спільну робочу групу щодо зміни системи харчування військовослужбовців.
«Я вже дав доручення здійснити аналіз цін та процесу їхнього формування, зменшити термін контракту з постачальниками; розробити нові підходи, які будуть включати механізми прозорості та підзвітності, переходу до меню (раціонів) зі збереження продуктового різноманіття, публікацію цін, тощо. Ми застосуємо ці інструменти для підвищення прозорості закупівель не тільки для харчування, а і для речового майна, ПММ. Зараз проводимо перевірку цін по всій номенклатурі. Я буду особисто контролювати виконання цього плану і доповідати громадянському суспільству про прогрес і результати», - повідомив Резніков.
Крім того, повідомив глава оборонного відомства, у міністерстві введене внутрішнє правило звірки всіх цін при укладанні контрактів з реєстром Мінекономіки та ринковими цінами.
Також на сайті Міноборони (згодом, коли буде створено таку можливість – і на Prozorro) по факту укладеного контракту будуть оприлюднюватися: 1) номер і дата укладання (для ідентифікації), 2) ціна за одиницю, 3) посилання на публічні технічні умови закупівлі (на сайті МО або в загальному доступі для ПММ, частково для харчування тощо).
Міністр також повідомив, що звернувся до Комітетів ВРУ з питань нацбезпеки, оборони та розвідки та з питань антикорупційної політики щодо проведення спільної наради стосовно механізмів змін закупівлі, підзвітності та цивільного демократичного контролю.
Також Резніков направив понад 20 запрошень до різних організацій, які спеціалізуються на антикорупційній діяльності, представників ЗМІ, що здійснюють розслідування, експертів з оборонних реформ з пропозицію провести спільну зустріч та обговорити необхідні кроки.
«Переконаний, що спільними зусиллями ми зможемо побудувати дієвий механізм, який закладе основи для майбутньої прозорої, підзвітної і водночас надійної та захищеної системи забезпечення армії», - сказав він.
Як повідомлялося, раніше «Дзеркало тижня» оприлюднило статтю, де стверджувалося, що ціни на закупівлю харчів і надання послуг із харчування для військових у контракті МО перевищують роздрібні у два-три рази.
Заступник міністра оборони В’ячеслав Шаповалов, який відповідав за тилове забезпечення Збройних сил України, написав заяву про звільнення, щоб не створювати загрози для стабільного забезпечення ЗСУ внаслідок кампанії звинувачень, пов’язаних із закупкою послуг харчування. 24 січня Кабмін звільнив Шаповалова з посади заступника міністра оборони.
Голова комітету ВРУ з питань антикорупційної політики Анастасія Радіна з посиланням на Резнікова повідомила, що звільнено також директора департаменту закупівель Міністерства оборони Богдана Хмельницького.