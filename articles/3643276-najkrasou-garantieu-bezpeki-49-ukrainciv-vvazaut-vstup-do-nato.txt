В Україні 49% населення вважає вступ до НАТО найкращим варіантом гарантування безпеки для країни.

Про це свідчать результати опитування, проведеного Фондом «Демократичні ініціативи» імені Ілька Кучеріва спільно з соціологічною службою Центру Разумкова, оприлюднені на пресконференції в Укрінформі.
«Ми поставили таке питання: який варіант найкраще гарантує національну безпеку України після збройного конфлікту? Варіант з НАТО набрав найбільшу кількість голосів - майже 49% опитаних, близько 6% обрали стратегічно-оборонний союз із США. Близько 9% сказали, що це може бути стратегічний оборонний союз з сусідніми країнами, але без США. Ще 16% сказали, що Україна має розвивати власні Збройні сили, і обороноздатність за прикладом Ізраїлю та Швейцарії. Близько 14% сказали, що Україна має бути нейтральною країною, при цьому спираючись на міжнародні безпекові гарантії», - сказав виконавчий директор Фонду «Демократичні ініціативи» Петро Бурковський.
Згідно з даними опитування, чверть українців вважає, що Україна зможе стати повноправним членом НАТО одразу після перемоги у війні, стільки ж опитаних вважає, що, окрім перемоги, Україні ще доведеться реалізувати всі необхідні для вступу реформи. Також 19% респондентів вірить, що Україну візьмуть до НАТО ще до закінчення війни, а 16% українців взагалі не дуже вірять у те, що Україна коли-небудь увійде до НАТО.
Крім того, результати опитування свідчать, що рекордна частка українців підтримує вступ України до Європейського Союзу – 79%.
Опитування проведене Фондом «Демократичні ініціативи» імені Ілька Кучеріва спільно з соціологічною службою Центру Разумкова за підтримки програми MATRA з 13 по 21 грудня.
Воно проводилося методом face-to-face у 22 областях та місті Києві (у Запорізькій, Миколаївській, Харківській та Херсонській областях – лише на тих територіях, що контролюються урядом України та на яких не ведуться бойові дії).
Було опитано 2018 респондентів віком від 18 років. Теоретична похибка вибірки не перевищує 2,3%.
Фото: Emerging Europe