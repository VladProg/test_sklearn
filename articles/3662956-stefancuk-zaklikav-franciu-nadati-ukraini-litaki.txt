Голова Верховної Ради Руслан Стефанчук закликав владу Французької Республіки закликав французьких колег визнати російську федерацію терористичною державою, а також надати Україні літаки.

Про це він сказав під час виступу з трибуни Національних зборів Франції, повідомляє Укрінформ з посиланням на Фейсбук спікера.
"Виступив з трибуни Національних зборів Французької Республіки. У цих стінах ухвалювалося чимало важливих, часто доленосних, рішень. І сьогодні — закликав шановних колег визнати росію терористичною державою", – зазначив Стефанчук.

Окрім того, спікер українського парламенту закликав представників Національних зборів Франції визнати Голодомор 1932-1933 років геноцидом українського народу, надавати оборонну підтримку Україні, а також взяти участь у відбудові держави.
Він подякував Франції за лідерську роль у наданні Україні статусу кандидата на вступ до Європейського Союзу. "Український народ, який платить сьогодні непомірно високу ціну, обов’язково розквітне в родині вільних європейських націй", – наголосив Стефанчук.

У цьому контексті Голова ВР висловив сподівання, що Франція надасть політичну підтримку заявці України на прискорений вступ до НАТО, а також передасть Україні літаки.
"Завдяки Франції до українського лексикону увійшли нові слова. Тепер ми добре знаємо, що таке Crotale, Caesar, LRU, AMX-10RC. І ми готові збагачувати свій словниковий запас новими словами. Ми хочемо бачити серед Leopard, Abrams і Challenger французькі Leclerc, які зміцнять нас на суші. І Mirage з Rafale, які з іншими союзницькими літаками захистять українське небо. Дайте нам літаки! Дайте нам крила нашої перемоги! Крила, якими ми закриємо Україну та захистимо всю Європу!" – сказав спікер українського парламенту.

Як повідомляв Укрінформ, Голова Верховної Ради України Руслан Стефанчук перебуває з офіційним візитом у Французькій Республіці 30 січня – 2 лютого.