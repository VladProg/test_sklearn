Президент США Джо Байден у середу виступить у прямому ефірі на тему підтримки України.

Про це йдеться в повідомленні Білого дому щодо графіку президента на середу, передає власний кореспондент Укрінформу.
«Президент виступить на тему продовження підтримки України», - зазначається в повідомленні.
Виступ глави Сполучених Штатів запланований опівдні за часом у Вашингтоні, о 19-й за Києвом.

Напередодні стало відомо, що адміністрація США наразі розглядає можливість закупити близько 30 танків Abrams M1, а не виділити їх із наявних запасів Пентагону, через що процес може тривати місяці.
Як повідомляв Укрінформ, Сполучені Штати хотіли би побачити збільшення зусиль серед країн в усьому світі щодо постачання в Україну оборонної допомоги, у тому числі танків для ЗСУ.