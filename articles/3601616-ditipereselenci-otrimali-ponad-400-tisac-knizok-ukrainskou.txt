Українські діти-переселенці, зокрема, які вимушено переїхали до Європи, вже отримали понад 400 тисяч книжок у межах акції "Українським дітям – українську книгу".

Про це повідомляє пресслужба Міністерства культури та інформаційної політики, передає Укрінформ.
"Понад 400 тисяч примірників книжок українською мовою вже передані волонтерським центрам в українських містах та країнах Європи, де зараз проживають переміщені особи", - йдеться в повідомленні.
Водночас зазначається, що акція триває: волонтери прагнуть доставити книги та підручники ще для понад 3 мільйонів дітей з України. Задля цього, зокрема у Польщі, планується створення логістичного центру, де збиратимуть книги для подальшої передачі сім’ям біженців по усій Європі.
"Створення такого логістичного центру дасть змогу не лише централізовано вивести книги за кордон із різних вражених війною міст України, але й сприятиме швидкому виконанню запитів з європейських країн щодо потреб в українській книзі та спрощенню логістики", - зазначає відомство.
МКІП нагадує, що з початку акції вітчизняні видавці безкоштовно передали на склади корпоративних підприємств АТ "ДАК "Укрвидавполіграфія" близько 1 млн примірників друкованої продукції.
Також на запит українських посольств, у 18 європейських країнах було спрямовано 225100 примірників літератури. Найбільше книжок - 59500 екземплярів - отримала Пльща.
Повідомлялося, що акція "Українським дітям – українську книгу" започаткована Держкомтелерадіо спільно з Офісом Президента України та МКІП у березні цього року. Її мета – безкоштовне забезпечення дітей, які були змушені переселитися через війну росії проти України, підручниками, навчальними посібниками, художньою літературою.