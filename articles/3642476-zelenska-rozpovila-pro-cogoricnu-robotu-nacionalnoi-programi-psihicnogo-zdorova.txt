Метою Національної програми психічного здоров'я та психосоціальної підтримки здоров'я є створення в Україні власної моделі системи якісних і доступних послуг із психічного здоров’я, щоб ними міг скористатися кожен, хто їх потребує.

Про це розповіла дружина Президента Олена Зеленська, повідомляє Укрінформ із посиланням на пресслужбу ОП.
Перша леді нагадала, що з 24 лютого перед українцями постало безліч нових викликів і випробувань, один із яких – наслідки повномасштабної війни для психічного здоров'я. За її словами, дослідження компанії «Градус», проведене влітку 2022 року, продемонструвало, що понад 70% українців відчувають стрес або сильну знервованість.
«Саме для того, щоб подолати цей виклик, я ініціювала започаткування Національної програми психічного здоров'я та психосоціальної підтримки. Мета – створити власну, українську модель системи психічного здоров’я та психосоціальної підтримки, яка вбере найкращі світові й вітчизняні практики. Серед завдань – побудувати ефективну систему якісних і доступних послуг із психічного здоров’я, щоб ними міг скористатися кожен, хто їх потребує», – зауважила Зеленська.
В ОП відзначили, що розробку та впровадження програми координує Міністерство охорони здоров’я в тісній взаємодії з українськими та міжнародними фахівцями, ініціатива реалізується за підтримки Всесвітньої організації охорони здоров’я.
Зазначається, що дружина Президента сприяє залученню міжнародної підтримки та експертизи, об'єднанню зусиль усіх, хто може надати допомогу у створенні та впровадженні програми. Так, вона провела серію зустрічей і телефонних розмов із першими леді інших країн, у тому числі щодо питань психічного здоров'я громадян.
Окрему увагу питанню ментального здоров’я українців Зеленська приділяла під час зарубіжних візитів. Зокрема, вона обговорювала створення Національної програми психічного здоров'я та психосоціальної підтримки з очільницею Агентства США з міжнародного розвитку (USAID) Самантою Пауер, виконавчою директоркою Фонду ООН у галузі народонаселення Наталією Канем, міністром охорони здоров’я Великої Британії Стівеном Барклі.
Про необхідність інтегрувати психологічну підтримку в усі сфери життя перша леді розповіла під час виступу на 75-й сесії Всесвітньої асамблеї охорони здоров’я, найвищого керівного органу ВООЗ.
Відновлення психічного здоров’я українців стало однією з ключових тем другого Саміту перших леді та джентльменів, який відбувся влітку цього року в Києві.
Також в ОП розповіли, що у листопаді цього року підписано Меморандум між МОЗ, ВООЗ та 15 партнерами, спрямований на розбудову спроможностей первинної медичної ланки щодо ведення поширених психічних розладів, зокрема пов’язаних зі стресом, за Програмою ВООЗ із подолання прогалин у сфері психічного здоров’я (mhGAP). Після проходження відповідного курсу медпрацівники первинної ланки зможуть надавати допомогу пацієнтам із депресією, тривогою, посттравматичним стресовим розладом, суїцидальною поведінкою, вживанням психоактивних речовин тощо. Станом на грудень майже 800 медичних працівників пройшли навчання. Також для масштабування цього навчання наприкінці грудня було започатковано відповідний онлайн-курс.
У листопаді МОЗ та НСЗУ запровадили новий пакет «Супровід і лікування дорослих та дітей з психічними розладами на первинному рівні медичної допомоги» в межах Програми медичних гарантій.
Крім того, у країні проведено аудит потреб населення у послугах зі сфери психічного здоров’я й завершується розробка комунікаційної кампанії, яка повинна сформувати у суспільстві культуру турботи про ментальне здоров’я та подолати стигму.
Проведено було три стратегічні сесії, присвячені розробці моделей послуг з психічного здоров’я та психосоціальної підтримки для різних цільових груп.
У межах Національної програми психічного здоров'я та психосоціальної підтримки різні форми навчання пройшли близько 60 тис. фахівців.
Також у межах програми започатковуються пілотні проєкти, які згодом можна буде масштабувати. Одним із таких проєктів стала психологічна реабілітація дітей в оздоровчо-освітньому таборі Gen.Camp в Іспанії. Під патронатом Олени Зеленської відбулося дві зміни, під час яких реабілітацію пройшли 58 українських дітей, які постраждали від російської агресії.
«Наша мета – створити таку систему, яка забезпечуватиме доступ до психологічної допомоги та підтримки для кожного, хто цього потребує. Запустити дієвий механізм, який працюватиме довгі роки. Щоб послуги для людей були якісними та в потрібному місці в потрібний час, у зрозумілому вигляді. І головне – щоб вони були дружніми: «пригортали» людину та в жодному разі не відштовхнули її», – резюмувала дружина Президента.
Як повідомляв Укрінформ, дружина Президента Олена Зеленська наголосила, що відбудова України після перемоги у розв'язаній росією війну має враховувати всі вимоги безбар'єрності, та анонсувала презентацію Альбому безбар'єрних рішень.