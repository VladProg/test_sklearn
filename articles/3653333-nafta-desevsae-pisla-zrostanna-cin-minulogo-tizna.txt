Ціни на нафту знижуються у понеділок, 16 січня, після суттєвого зростання за підсумками минулого тижня, викликаного оптимізмом щодо впливу скасування коронавірусних обмежень у Китаї на попит на паливо в країні та світі.

Як передає Укрінформ, про це повідомляє enkorr.
Вартість березневих ф'ючерсів на сорт Brent на лондонській біржі ICE Futures становить $84,66 за барель, що на $0,62 (0,73%) нижче за ціну на закриття попередньої сесії. За підсумками торгів минулої п'ятниці ці контракти здорожчали на $1,25 (1,5%), до $85,28 за барель.
Ціна ф'ючерсів на нафту WTI на лютий на електронних торгах Нью-Йоркської товарної біржі (NYMEX) становить $79,35 за барель, що на $0,51 (0,64%) нижче за підсумкове значення попередньої сесії. За підсумками минулої сесії ціна на контракт підвищилась на $1,47 (1,9%), до $79,86 за барель.
За підсумками минулого тижня Brent зросла у ціні на 8,3%, WTI – на 8,5%. Обидва контракти завершили торги на максимумах з початку року.
Відкриття китайської економіки «стало найважливішим чинником зростання цін на нафту минулого тижня», а дані про зниження інфляції в США також додали інвесторам оптимізму щодо американської економіки, зазначив президент Strategic Energy & Economic Research Майкл Лінч.
Крім того, ціни підтримали ослаблення долара, додав експерт.
Цього тижня увагу трейдера буде сфокусовано на щомісячних звітах ОПЕК і Міжнародного енергетичного агентства (МЕА), які буде оприлюднено у вівторок і середу відповідно, зазначає Trading Econimics.
Тим часом кількість нафтових бурових установок, що діють, в США минулого тижня збільшилася на 5 одиниць і склала 623, повідомила нафтосервісна компанія Baker Hughes. Кількість газових установок скоротилася на дві – до 150.