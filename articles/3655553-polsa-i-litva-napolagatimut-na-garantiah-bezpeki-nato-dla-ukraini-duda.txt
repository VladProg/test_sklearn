Польща і Литва робитимуть усе можливе, аби на липневому саміті НАТО у Вільнюсі Україна отримала гарантії безпеки від Альянсу.

Про це заявив президент Польщі Анджей Дуда журналістам у четвер у Давосі, передає кореспондент Укрінформу.
За словами польського лідера, напередодні у Давосі він уперше публічно розпочав дискусію на тему гарантій безпеки для України з боку НАТО. Дуда зауважив, що ця тема лише з’явилася на міжнародному порядку денному і невідомо, якими будуть результати.
“Щодо одного можна мати певність: ми, тобто Польща і Литва, яких просили підтримати тут Україну, робитимемо все можливе, щоб ці гарантії НАТО надало”,- підкреслив він.
Напередодні під час спільної дискусійної панелі з генсеком НАТО Єнсом Столтенбергом Дуда зазначив, що, за словами Президента Володимира Зеленського, Україна потребує від Альянсу насамперед гарантій безпеки, і якби члени Альянсу дали на це згоду під час саміту у Вільнюсі, це був би справжній успіх НАТО й України. Президент Польщі, звертаючись до Столтенберга, підкреслив, що буде дуже вдячний за надання НАТО гарантій безпеки Україні.
Як повідомлялося, Президент України Володимир Зеленський заявив на Всесвітньому економічному форумі в Давосі, що вважає НАТО найкращою гарантією безпеки для України та її народу.
Фото: polskieradio.pl