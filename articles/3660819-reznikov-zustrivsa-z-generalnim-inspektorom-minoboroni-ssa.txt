Міністр оборони України Олексій Резніков та генеральний інспектор міністерства оборони США Роберт Сторч обговорили питання співпраці та забезпечення контролю за озброєнням.

Про це Резніков повідомив у Фейсбуці, передає Укрінформ
«Україна переможе в цій війні. Це найважливіші слова, які я чую на кожній зустрічі із нашими міжнародними друзями і партнерами. Сьогодні це повторив мій колега Генеральний інспектор Міністерства оборони США Роберт Сторч, якого я був радий вітати разом із делегацію в Києві. Змістовна, предметна зустріч, результати якої надважливі для подальшої тісної співпраці», - зазначив міністр.


Він наголосив, що делегація інспекторів США відзначила перші результати впровадження Мініоборони України логістичної програми LOGFAS, яка дозволяє моніторити постачання озброєння від країн-партнерів і контролювати рух матеріально-технічної допомоги.



Співрозмовники обговорили подальшу роботу з автоматизації для забезпечення контролю та унеможливлення корупції. «І я, і пан Сторч висловилися за важливість контролю. Наші партнери впевнилися, що усе озброєння й обладнання, яке доставляється з США у відповідній кількості, ефективно застосовується українськими захисниками», - написав очільник МОУ, наголосивши, що війна обов‘язково завершиться перемогою України.


«І саме тому вже зараз ми повинні закладати фундамент для співпраці в післявоєнний час - для відбудови незалежної і суверенної України. Важливо, щоб ця стратегія була відома нашим союзникам і друзям за кордоном, які вчергове сьогодні пересвідчилися в нашій повній відкритості», - резюмував міністр.


Як повідомлялося, в інтервʼю CNN Резніков розповів, що Міністерство оборони України реформує стару радянську систему закупівлі зброї в сучасну систему в стилі НАТО. Зокрема, він звернувся до профільних комітетів Верховної Ради з проханням допомогти написати новий закон для модернізації державної системи закупівлі зброї та армійських товарів.
Фото: Олексій Резніков, Фейсбук