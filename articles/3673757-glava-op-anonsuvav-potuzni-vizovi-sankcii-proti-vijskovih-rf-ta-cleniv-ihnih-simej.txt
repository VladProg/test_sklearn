Україна продовжує копітку роботу над запровадженням санкцій проти рф і росіян, які беруть участь у війні на території нашої держави. Зокрема, йде робота над запровадженням візових санкцій проти військових, які беруть участь в агресії, та членів їх сімей.

Про це глава Офісу Президента України Андрій Єрмак повідомив під час спілкування з журналістами в Києві, передає кореспондент Укрінформу.
"Ми не зупиняємося. У нас в Групі Єрмака-Макфола - уже більш як 50 людей. Потужними будуть візові санкції проти військових, які беруть участь в агресії, та членів їх родин", - сказав глава ОП.
"Банки, енергоносії, діаманти, - ця робота триває", - додав Єрмак.
Водночас він зазначив, що "кожен наступний пакет санкцій - це складно", бо санкції - це й обмеження для тих країн, які їх приймають. "І важливо, щоб ці країни відчували, що загроза від рф більша, ніж їхні економічні втрати від санкцій", - сказав керівник Офісу Президента.
Як повідомляв Укрінформ, глава Білого дому Джо Байден заявив, що цього тижня США та союзники оголосять новий потужний пакет санкцій проти росії, щоб притягти її до відповідальності за злочини, які вона чинить в Україні.