Службове розслідування щодо діяльності колишнього голови Служби безпеки України Івана Баканова завершене.

Як передає Укрінформ, про це повідомив в ефірі Радіо Свобода член Комітету Верховної Ради з питань національної безпеки, оборони й розвідки Федір Веніславський, посилаючись на голову СБУ Василя Малюка.
За словами Веніславського, питання щодо діяльності Баканова було порушене на засіданні комітету 6 лютого за участю Малюка.
“Спеціальні процедури щодо перевірки пана Баканова завершені. Думаю, що про це суспільство буде проінформоване, коли це буде необхідно. Тому що це грифовані матеріали перевірки, матеріали з обмеженим доступом. Вчора ми також отримали відповідь, де перебуває пан Баканов. Він перебуває в Україні”, – сказав Веніславський.
На запитання, чи знає він, що саме міститься у матеріалах службового розслідування, Веніславський відповів, що члени комітету “допущені до всіх рівнів державної таємниці, але не завжди можуть говорити”.
У свою чергу секретар комітету Роман Костенко, який теж був присутній на засіданні комітету, заявив, що не знає, чи виявлені службовим розслідуванням якісь факти злочинів, вчинені Бакановим.
На думку Костенка, матеріали розслідування потрібно передати в Державне бюро розслідувань.
“Пан Баканов є військовослужбовцем. Тому такі справи розслідує ДБР. Але, наскільки я знаю, ця справа не передана до ДБР, і я не знаю, чи взагалі там є факти злочину. Але ДБР має вивчати результати цього розслідування. Тому конкретики не було”, – зазначив Костенко.
За його словами, засідання комітету проводилося не в закритому режимі, не у спеціальному приміщенні, тому Малюк не міг вільно відповідати на всі запитання.
Як повідомлялося, Президент Володимир Зеленський 17 липня 2022 року усунув Баканова від виконання обов’язків голови СБУ. За даними Радіо Свобода, Баканова усунули за статтею 47 Дисциплінарного статуту Збройних сил України, в якій ідеться: “Невиконання (неналежне виконання) службових обовʼязків, що призвело до людських жертв чи інших тяжких наслідків або створило загрозу настанню таких наслідків, є підставою для усунення такого військовослужбовця від виконання службових обов'язків”.
18 липня глава держави поклав тимчасове виконання обов’язків голови СБУ на першого заступника керівника спецслужби Малюка.
Також Зеленський вніс на розгляд парламенту проєкт постанови про звільнення Баканова з посади голови СБУ. 19 липня Верховна Рада 265 голосами звільнила Баканова з посади.
7 лютого 2023 року Верховна Рада за поданням Президента призначила Малюка головою СБУ.