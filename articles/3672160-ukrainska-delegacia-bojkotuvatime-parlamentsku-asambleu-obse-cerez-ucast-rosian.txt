Україна не братиме участі в офіційних заходах Парламентської асамблеї ОБСЄ у межах зимової сесії, яка проходитиме 23-24 лютого у Відні.

Про це в ефірі телемарафону «Єдині новини» заявила заступниця голови Комітету Верховної Ради з питань гуманітарної та інформаційної політики Євгенія Кравчук, яка очолила в ПАРЄ комітет із питань культури, науки, освіти й медіа, передає Укрінформ.
"Ми не будемо брати участі в офіційних заходах Парламентської асамблеї, в жодних. Але ми їдемо до Відня для переговорів з нашими партнерами щодо того, що робити, як вивести із цієї кризи ОБСЄ і принаймні Парламентську асамблею ОБСЄ", – сказала Кравчук.
Вона нагадала, що російській делегація австрійська сторона видала візи, а саме: 61 людині.
"Там не тільки парламентарії, які є воєнними злочинцями. Там ціла купа (інших росіян - ред.), просто спецслужби, пропагандисти, які приїдуть використовувати засідання Парламентської асамблеї просто як декорацію. Ми разом з нашою українською громадою працюємо над протестами біля території Гофбургу, де це буде проходити, щоб це не ставало нормою", - сказала Кравчук.
Як повідомлялося, 23-24 лютого у Відні пройде зимова сесія ПА ОБСЄ, головною темою якої стануть роковини повномасштабного вторгнення росії в Україну. Очікується, що участь у ній візьме також делегація країни-агресора, у тому числі підсанкційні депутати-розпалювачі війни проти України.
У МЗС Австрії заявили, що відповідно до укладеної з ОБСЄ угоди мають юридичні зобов’язання щодо видачі віз делегації російської федерації.
У літньому та осінньому засіданнях ПА ОБСЄ минулого року, які проходили у Великій Британії та Польщі відповідно, делегації рф та білорусі не брали участі, оскільки їм не видали візи приймаючі країни.
Понад 80 делегатів Асамблеї з 21 країни у спільному листі закликали австрійську владу та голову ПА ОБСЄ не допустити російську делегацію до участі в ПА ОБСЄ 23-24 лютого.
Голова Верховної Ради Руслан Стефанчук також закликав президента Парламентської Асамблеї ОБСЄ Маргарету Седерфельт розглянути питання скликання позачергового засідання Бюро Асамблеї та ухвалити рішення про перенесення зимового засідання через імовірну присутність на ньому делегації російської федерації.