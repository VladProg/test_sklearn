Виконавчий комітет Союзу європейськихї футольних асоціацій у швейцарському Ньйоні затвердив кілька важливих рішень щодо нових форматів Ліги націй УЄФА для чоловічих національних збірних.


Лігу націй розширять за рахунок нового раунду плей-офф, який проходитиме у березні, створивши послідовність між груповою фазою, що завершиться в листопаді, та фіналом, який відбудеться в червні, передає Укрінформ.
Переможці груп Ліги А та команди, які посядуть другі місця, візьмуть участь у чвертьфінальних матчах удома й на виїзді, а переможці цих протистоянь кваліфікуються до фіналу чотирьох.
Команди, які посядуть треті місця у групах Ліги А, другі і треті - в Лізі В та другі - у Лізі С, зіграють у плей-офф за підвищення/пониження вдома й на виїзді.
Як відомо, за підсумками Ліги націй-2022/2023 національна збірна України, посівши у своїй групі друге місце, залишилася в Лізі В.
Дату жеребкування наступного циклу Ліги націй, 2024/2025, УЄФА оголосить пізніше, але вже відомі дати для матчів восени 2024 року: по два в кожному з вікон - з 2-го по 10 вересня, з 7-го по 15 жовтня та з 11-го по 19 листопада.
Після зміни формату учасник групового турніру в Лізі В, де виступатиме Україна, якщо посяде:
перше місце - підніметься до Ліги А;
друге місце - зіграє стикові матчі з командою, яка фінішує третьою в групі Ліги А;
третє місце - зіграє стикові матчі з командою, яка фінішує другою в групі Ліги С;
четверте місце - вилетить до Ліги С.
Стикові поєдинки заплановані на березень 2025 року.
Від місць, які посядуть учасники Ліги націй-2024/2025, залежить до якої групи, із чотирма або п’ятьма командами, вони потраплять у відборі ЧС-2026.
Команди, розбиті у відборі ЧС-2026 на групи по п’ять збірних, розпочнуть турнір у березні або в червні 2025 року, якщо вони все ще беруть участь у чвертьфіналі Ліги націй УЄФА чи в матчах підвищення/пониження ЛН. Команди, розбиті на групи по чотири учасники, розпочнуть кваліфікацію до мундіалю у вересні 2025-го.
Нагадаємо, що найближчим змаганням для збірної України стане відбірковий турнір Євро-2024. Перший поєдинок «синьо-жовтих», із Англією, запланували на неділю, 26 березня, в Лондоні на стадіоні «Вемблі». Це буде матч другого туру, оскільки перший, 23 березня, Україна пропускає. Цього дня Італія прийматиме Англію, а Північна Македонія - Мальту.
Путівки до фінального турніру за участю 24-х команд, де вже чекатиме Німеччина, отримають дві найкращі збірні кожної з 10-ти груп. Доля ще трьох вакансій вирішиться у стикових матчах Ліги націй, які відбудуться в березні 2024 року.
Фото: uefa.com.