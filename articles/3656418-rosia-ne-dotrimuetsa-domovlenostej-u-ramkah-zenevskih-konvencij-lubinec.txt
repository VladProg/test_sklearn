росія не дотримується домовленостей у рамках Женевських конвенцій, а лише займається провокаціями.

Про це у Телеграмі поінформував уповноважений ВР з прав людини Дмитро Лубінець, передає Укрінформ.

Чиновник уточнив, що раніше під час зустрічі з москальковою в Анкарі вони обговорювали можливість зробити онлайн-зустріч, де будуть присутніми вони як омбудсмани та керівники постійних Моніторингових місій МКЧХ з України та росії. Темою для обговорення мала б бути проблематика недопуску представників МКЧХ до військовополонених та цивільних заручників, яких утримує російська сторона.
«Так от! Мушу констатувати, що наразі росія не дотримується домовленостей у рамках Женевських конвенцій, а лише займається провокаціями. Зокрема, під час зустрічі з президенткою МКЧХ Мір’яною Сполярич, москалькова звернулася з проханням активізувати роботу з відвідування російських полонених в Україні, начебто Україна не дотримується норм Женевських конвенцій. Щобільше, продемонструвала сумнівне відео», - зазначив він.
Лубінець заявив, що лише українська сторона під час перемовин привезла листи російських військовослужбовців, які знаходяться в українському полоні, і що лише українська сторона надає доступ до російських полонених представникам МКЧХ.
«Лише українська сторона дотримується норм міжнародного права, забезпечує російських полонених нормальними умовами проживання, харчування, закриває всі медичні потреби. Під час звільнень з полону від них немає жодних нарікань щодо умов утримання. На відміну від наших полонених та цивільних заручників, яких катують, морять голодом, здійснюють над ними психологічний тиск», - поінформував уповноважений з прав людини.
За його словами, спілкування з російською стороною є надзвичайно складним, і вони постійно порушують домовленості. «Але ми продовжуємо працювати, щоб повернути всіх наших громадян додому», - запевнив він.
Як повідомлялося, омбудсмани України та росії раніше провели перемовини щодо звільнення військовополонених і цивільних.