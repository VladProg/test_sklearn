У швейцарському Давосі у понеділок стартує Всесвітній економічний форум (ВЕФ).

Про це повідомляється на сайті ВЕФ, передає Укрінформ.
«Сьогодні світ перебуває у критичній точці перелому. Пандемія COVID-19 та війна в Україні струснули й без того тендітну глобальну систему… Вперше з 1970-их років світ стикнувся з хитким порушенням рівноваги, коли зростання та інфляція рухаються у протилежних напрямках. Це відбувається разом із посиленням геоекономічної фрагментації, вразливістю фінансового сектору, у тому числі завищеними цінами на активи та високим рівнем боргу, а також кліматичною кризою, що виходить з-під контролю. Якщо ці системні та взаємопов'язані ризики не будуть усунуті, обіцянка «десятиліття дій» може перетворитися на десятиліття невизначеності та нестабільності», – заявляють організатори ВЕФ.
У межах форуму обговорюватиметься вирішення енергетичних та продовольчих криз, боротьба з високою інфляцією, низькими темпами зростання та високою заборгованістю, усунення соціальних уразливостей, протидія сучасним геополітичним ризикам.
ВЕФ триватиме до 20 січня. Участь у цьогорічному форумі під гаслом «Співпраця у фрагментованому світі» братиме рекордна кількість глав держав та урядів – 52. Загалом очікується понад 2700 представників із 130 країн.
Україну представлятиме делегація високого рівня. На сайті ВЕФ анонсовані виступи, зокрема, керівника Офісу Президента Андрія Єрмака (19 січня), першого віцепрем'єр-міністра – міністра економіки Юлії Свириденко (17-18 січня), голови НАК «Нафтогаз України» Олексія Чернишова (17 січня).
Президент Володимир Зеленський, як раніше заявив його прессекретар Сергій Никифоров, братиме участь у Всесвітньому економічному форумі в Давосі дистанційно.
Київський міський голова, голова Асоціації міст України Віталій Кличко та його брат Володимир також візьмуть участь у ВЕФ. Як повідомляє Київська міська державна адміністрація, заплановані зустрічі з віцеканцлером Німеччини Робертом Габеком і президентом ЄБРР Оділь Рено-Бассо, європейськими політиками та представниками великого світового бізнесу, які готові допомагати Києву та Україні у відбудові та модернізації.
Водночас представники росії у цьогорічному ВЕФ не братимуть участі, оскільки їх не запросили через повномасштабне вторгнення рф в Україну.
Фото: World Economic Forum