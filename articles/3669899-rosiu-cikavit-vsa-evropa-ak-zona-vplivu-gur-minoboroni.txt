В країнах Європи продовжує активно діяти російська шпигунська мережа, тому що росію, як зона впливу, цікавить уся Європа.

Про це представник воєнної розвідки України Андрій Черняк заявив під час інтерв’ю грецькому виданню Iefimerida, передає Укрінформ із посиланням на Головне управління розвідки Міністерства оборони України.
“Одна з основних цілей росіян – вплинути на окремих авторитетних людей в європейських країнах, а також на громадську думку. Тому росіяни багато вкладають у роботу зі ЗМІ. Це і їхні відкриті пропагандистські рупори такі як Russia Today, так й інші більш приховані способи впливу. Існують випадки, коли завербовані росіянами журналісти іноземних ЗМІ йдуть на роботу з єдиним завданням, – це поговорити зі своїми колегами, щоб вплинути на їхню думку на користь росії”, – зазначив Черняк.
За словами представника ГУР, останнім часом російська шпигунська мережа зосередилася на нейтралізації шляхів постачання західної зброї, яку надають Україні партнери.
“росію цікавить вся Європа як “зона впливу”. Якщо вона підкорить Україну, то не зупиниться на цьому. Вона піде далі. І ми знаємо, що путін мав такі плани перед вторгненням в Україну. Можливо, вони не змінилися й зараз”, – заявив представник воєнної розвідки.
Як повідомляв Укрінформ, російські спецслужби активізували вербування шпигунів у Британії, щоб посіяти хаос у країні.
Фото: ГУР Міноборони