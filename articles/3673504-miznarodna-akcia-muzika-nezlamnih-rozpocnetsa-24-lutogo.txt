Міжнародна акція солідарності музикантів світу з Україною «Музика Незламних» розпочнеться 24 лютого, у річницю повномасштабного вторгнення росії в Україну.

Про це Укрінформу повідомили організатори.
Яку зазначається, мета проєкту, ініційованого провідними діячами музичної галузі України – Олесем Журавчаком, Ольгою Кононенко, Михайлом Шведом, Євгеном Золотухіним та Євгеном Петриченком, - через українську музику розкрити характер нації, продемонструвати силу духу українців, їхній талант і творчу енергію в ім’я спільної Перемоги.
Учасники акції виконуватимуть українську музику у форматі офлайн/онлайн концерту, флешмобу, вуличного виступу, відеокліпу або музичного перформансу.
До проєкту долучиться й Національна філармонія України. У межах проєкту 23 лютого там відбудеться концерт-рефлексія «Якщо завтра війна…». У програмі будуть представлені твори, написані 11 композиторами після повномасштабного збройного вторгнення рф в Україну, - як своєрідний музичний літопис війни, виражений мовою емоцій, мовою душі. Серед них – композиції про Маріуполь («Місто Марії» Золтана Алмаші) і Бучу («Lacrimosa» Вікторії Польової), «Танго під час війни» Володимира Винницького і композиція «Ми є!» (парафраз Юрія Шевченка на тему національного Гімну України).
На 24 лютого запланований концерт Академічного симфонічного оркестру Національної філармонії України з творів Валентина Бібіка та Франца Шуберта.
Як повідомлялося, акцію «Музика Незламних» започаткували провідні діячі музичної галузі України для підсилення присутності у світовому культурному просторі й привернення уваги світової спільноти до глибшого розуміння українців й українського спротиву.