Православна церква України звертатиметься до держави, аби бути присутніми у Верхній частині Києво-Печерської лаври та проводити там богослужіння.

Про це в інтерв'ю LB.ua сказав предстоятель Православної церкви України митрополит Епіфаній, передає Укрінформ.
"Православна церква України претендує на перебування в Києво-Печерській лаврі. Ми неодноразово про це заявляли, зверталися до уряду ще в червні з проханням надати один з храмів. Тоді мова не йшла про Успенський собор чи про Трапезну церкву. Ми говорили про один з інших храмів — це і Троїцька надбрамна, Всіхсвятська церкви. Ми просили, що хочемо бути присутніми, хочемо молитися українською мовою, в Лаврі повинна линути молитва українською мовою в непростий час випробувань цією страшною війною. Але всі говорили про те, що потрібно почекати, доки завершиться договір користування Московським патріархатом на два храми, головні храми Верхньої лаври", - розповів митрополит.
За його словами, ПЦУ звертатиметься до державної влади, аби отримати місце у Верхній частині Києво-Печерської лаври, а саме в Успенському соборі або Трапезному храмі.
"Як ми бачимо, договір закінчився 1 січня. Вони покинули територію Верхньої лаври, і, звичайно, ми претендуємо також молитися в храмах Верхньої лаври. Чому ми не маємо такого права? Ми цього прагнемо, просимо і будемо просити державу, щоб Православна церква України також була присутня у Верхній частині Києво-Печерської лаври, мала право користуватися одним з храмів чи двома храмами, це вже буде вирішено державою — чи це Успенський собор, чи Трапезний храм Верхньої лаври", - сказав Епіфаній.
Як повідомлялося, предстоятель Православної церкви України митрополит Епіфаній вперше проведе богослужіння з нагоди Різдва Христового в Успенському соборі Києво-Печерської лаври.