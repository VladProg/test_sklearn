Художників та власників колекцій закликають дарувати картини херсонському музею, який обікрали військові рф, і експонати якого вивезли в тимчасово окупований Крим.

Про це херсонська художниця Світлана Юр'єва написала у Фейсбуці, передає Укрінформ.
«Херсонський музей «освободили» тобто вивезли все. Тож, друзі, впевнена, що подарувати картину або витвір мистецтва для нашого міста-героя Херсона зараз буде дуже символічно та актуально. Тож пропоную доєднатися до цього художникам, митцям, діячам культури, власникам колекцій. Впевнена, що розказати своїм дітям про такий вчинок буде приємно», - написала Юр'єва.
На сторінці музею у Фейсбуці зазначається, що начальник Управління поліції охорони в Херсонській області Борис Мудрак та його заступник Олексій Осадчук зробили огляд музею. За результатами огляду: рояль - на місці, скульптура Олексія Шовкуненка - на місці, у коридорі першого (службового) поверху залишились складені будматеріали та каталоги. Зачинені двері поки не відкривали, музейники зазначають, що готуються побачити шокуючі кадри порожніх фондів. Але досвідчене око працівника поліції одразу визначило, що відеонагляд знятий, йдеться у повідомленні.

Як повідомляв Укрінформ, викрадені з Херсонського художнього музею експонати загарбники фурами без номерів привезли до тимчасово окупованого Сімферополя.
Фото: Світлана Юр'єва, ФБ