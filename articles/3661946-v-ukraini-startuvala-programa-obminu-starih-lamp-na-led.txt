Українці починаючи з 30 січня можуть обміняти у відділеннях Укрпошти 5 ламп розжарювання на стільки ж енергоощадних LED-ламп.

Про це оголосила перший віцепрем’єр-міністр - міністр економіки Юлія Свириденко на пресконференції, повідомляє кореспондент Укрінформу.
«Ми дуже раді, що Євросоюз першим підтримав нашу ініціативу, надав нам таку можливість, і сьогодні ми розпочинаємо програму обміну старих лампочок розжарювання на LED-лампочки. Кожен українець, який досяг віку 18 років, має можливість прийти до Укрпошти або залишити заяву в «Дії» і зробити обмін старих лампочок розжарювання на нові лампочки абсолютно безкоштовно, тим самим зробивши свій внесок у те, щоб допомогти енергетикам збалансовувати дефіцит в енергетичній системі, спричинений масованими ударами росіян», - сказала Свириденко.
Вона висловила сподівання, що програма дасть поштовх до того, що українці і надалі в побуті використовуватимуть енергоощадні технології. Проєкт триватиме кілька місяців, його метою є надання українцям 50 млн ламп безкоштовно. Наразі 30 млн лампочок надав Євросоюз, ще 5 млн – уряд Франції.
Генеральний директор Укрпошти Ігор Смілянський поінформував, що тисячі відділень, де обмінюють лампи, сьогодні розпочали роботу в обласних центрах, а також Краматорську, Кривому Розі та Покровську.
«Далі в середині місяця будуть великі міста, а до кінця місяця плануємо, щоб у селах теж мали можливість замінити свої лампочки і допомогти країні боротися на енергетичному фронті», - сказав Смілянський.
Як зазначив віцепрем'єр-міністр – міністр цифрової трансформації Михайло Федоров, в «Дії» послуга вже доступна, і користувачі можуть оновлювати додаток для подання заявки, яка діятиме 5 днів.
Своєю чергою посол ЄС в Україні Матті Маасікас зазначив, що від початку загарбницької війни проти України росія вдається до дедалі огидніших воєнних злочинів, одним з яких є цілеспрямоване бомбардування критичної інфраструктури. «Тобто енергетика є фронтом у цій війні, і як і на інших фронтах – військовому, економічному, гуманітарному, – Європейський Союз непохитно підтримує Україну», - наголосив дипломат.
За оцінками Маасікаса, сучасні світлодіодні лампи допомагають заощаджувати близько 80% електроенергії порівняно зі старими лампами, тож замінивши 50 млн ламп, можна заощадити до 1 гігавата електроенергії, що дасть змогу розвантажити один ядерний реактор.
Як повідомлялося, уряд 10 січня затвердив програму для населення по обміну ламп розжарювання на світлодіодні за підтримки ЄС. Відповідно до постанови, українці зможуть обміняти п’ять ламп розжарювання на п’ять світлодіодних (LED). Фінансування 30 млн LED-ламп відбуватиметься за рахунок коштів ЄС.