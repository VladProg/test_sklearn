Уповноважений із захисту державної мови Тарас Кремінь вірить, що українська мова стане популярною та важливою у провідних університетах світу.

Про це він сказав під час пресконференції на тему: «Рідна мова - мати єдності» в Укрінформі.
«Ми не залишаємось осторонь від того, що називається українська мова в світі. Адже спілкуватися українською не тільки модно, але й дуже важливо. Бо Україна стане, і фактично вже є, епіцентром європейського відновлення. Не тільки інституційного, не тільки інфраструктурного, а й розбудови суспільства демократичного, єдиного, сильного, з потужними єдиними Збройними силами України майбутнього. Тому я вірю і сподіваюся, що українська стане важливою і популярною в університетах, які ми вважаємо провідними і базовими для сучасного світу», - зазначив Кремінь.
Він наголосив, що необхідно робити все для того, щоб «наш голос чули скрізь, і цей голос був голосом вільного, демократичного, єдиного, консолідованого, толерантного суспільства».
Міжнародний день рідної мови відзначають щороку 21 лютого, починаючи з 2000 року. Про «підтримку мовного та культурного різноманіття та багатомовності» було оголошено на XXX сесії Генеральної конференції ЮНЕСКО, що проходила 26 жовтня — 17 листопада 1999 року в Парижі.
Як повідомлялося, в Україні на сьогодні діє понад 400 майданчиків з опанування української мови.