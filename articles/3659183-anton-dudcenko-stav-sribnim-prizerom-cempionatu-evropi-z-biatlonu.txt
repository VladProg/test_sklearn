Збірна України з біатлону здобула другу медаль на чемпіонаті Європи у швейцарському Ленцерхайде.

Чоловіча індивідуальна гонка на 20 км завершилася «сріблом» Антона Дудченка, який подолав дистанцію з 1 промахом на чотирьох вогневих рубежах, передає Укрінформ.
Переміг із чистою стрільбою норвежець Ендре Стрьомсгейм, «бронза» дісталася словенцю Ловро Планко (1).
Результати інших українців: 12. Артем Тищенко (1 промах), 19. Богдан Цимбал (2), 36. Артем Прима (4), 47. Тарас Лесюк (4), 64. Денис Насико (6).
Загалом стартували 116 біатлоністів.

Як повідомлялося, Юлія Джима стала срібною призеркою в індивідуальній гонці на 15 км.
У програмі континентальної першості також спринт, гонки переслідування, змішана та одиночна змішана естафети.
Чемпіонат Європи завершиться 29 січня.
Фото: ukrbiathlon.com.ua.