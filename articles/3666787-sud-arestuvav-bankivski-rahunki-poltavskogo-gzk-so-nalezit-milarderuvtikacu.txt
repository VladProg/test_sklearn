Шевченківський райсуд Києва наклав арешт на всі банківські рахунки ПрАТ «Полтавський ГЗК» та зупинив всі видаткові операції з грошовими коштами, крім операцій зі сплати податків, зборів та інших податкових платежів.

Про це повідомляє пресслужба компанії Ferrexpo у Фейсбуці, передає Укрінформ.
«ПрАТ «Полтавський ГЗК», який є одним з підприємств компанії Ferrexpo, повідомляє, що відповідно до ухвали Шевченківського районного суду міста Києва на всі банківські рахунки підприємства було накладено арешт і зупинено всі видаткові операції з грошовими коштами за винятком видаткових операцій зі сплати податків, зборів та інших податкових платежів до державного бюджету. Суд ухвалив це рішення за клопотанням представників Офісу Генерального прокурора України в рамках розслідування щодо нібито ухилення компанією від сплати рентних платежів», - йдеться у повідомленні.
У компанії назвали це надмірним тиском на підприємство і зауважили, що накладення арешту на всі банківські рахунки ПрАТ «Полтавський ГЗК» ставить під загрозу виплату заробітної плати більше 7 500 співробітникам компанії та підрядних організацій, які такою ухвалою суду позбавлені єдиного джерела існування в даний час - заробітної плати.


Наголошується, що виплату зарплати було заплановано на 7 лютого 2023 року.


Нині ПрАТ «Полтавський ГЗК» вживає всіх необхідних заходів для того, щоб у судовому порядку розблокувати банківські рахунки компанії, які використовуються для виплати заробітної плати співробітникам та виконання договірних зобов’язань перед постачальниками товарно-матеріальних цінностей та послуг, критичних для здійснення виробничої діяльності підприємства.


Як повідомлялося, Служба безпеки України спільно з Бюро економічної безпеки та Офісом генерального прокурора повідомили про підозру одному з топменеджерів ПрАТ «Полтавський гірничо-збагачувальний комбінат», завдяки діям якого підприємство ухилилося від сплати до держбюджету рентних платежів за користування надрами родовища залізних руд на суму близько 2 млрд гривень. Кримінальне провадження відкрито за двома статтями Кримінального кодексу України: ч. 3 ст. 212 (Ухилення від сплати податків, зборів) і ч. 1 ст. 366 (Службове підроблення).