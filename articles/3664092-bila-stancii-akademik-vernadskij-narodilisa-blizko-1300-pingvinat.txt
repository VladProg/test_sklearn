Біля антарктичної станції “Академік Вернадський” народилося біля 1300 дитинчат субантарктичних пінгвінів.

Як передає Укрінформ, про це Національний антарктичний науковий центр повідомляє у Фейсбуці.
Національний антарктичний науковий центр оприлюднив ще одне відео появи на світ дитинчати пігнвінів, яке зняла біолог Марта Дзиндра. “Поки його сестричка чи братик ще чекає в яйці, це сміливе пташенятко вже вирвалося “на волю”, - додали в науковому центрі.

Навколо станції "Вернадського" нині триває справжній бебі-бум субантарктичних пінгвінів. Дорослих пінгвінів тут уже близько трьох тисяч, а малюків – біля 1300. Також є гнізда, де батьки ще висиджують яйця.
У науковому центрі нагадали, що за останні 15 років популяція субантарктичних пінгвінів на острові Галіндез суттєво зросла. Якщо 2007 року тут лише почали з'являтися перші гнізда, то 2020 їх було - 1800. Через брак місця на берегах острова пінгвінам навіть довелося заснувати нову, третю субколонію в центральній частині. Зараз на Галіндезі трохи більше 1600 гнізд.
Постійний моніторинг пінгвінів дає змогу вченим чітко задокументувати факт зміни клімату в регіоні та реакцію на нього природи. Адже субантарктичні пінгвіни – теплолюбні, і на острів перемістилися лише тоді, коли умови для них тут стали комфортними. “Тож продовжуємо спостерігати за цими непересічними створіннями і ділимося з вами найцікавішими моментами”, - додали в науковому центрі.
Як повідомляв Укрінформ, у січні український науково-дослідний криголам “Ноосфера” дістався антарктичної станції “Академік Вернадський” і став на якір неподалік острова Галіндез.