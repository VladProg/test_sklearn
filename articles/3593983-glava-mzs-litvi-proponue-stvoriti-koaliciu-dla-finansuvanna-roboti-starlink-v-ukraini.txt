Міністр закордонних справ Литви Габріелюс Ландсбергіс закликав створити коаліцію для фінансування роботи супутникового інтернет-зв’язку Starlink в Україні або знайти альтернативного постачальника.

Про це він написав у Твітері, передає Укрінформ.
«Підключення до інтернету в Україні надто важливе, щоб залишити його в руках однієї приватної особи. Знайдімо спосіб створити коаліцію союзників України, щоб заплатити за Starlink, або альтернативного постачальника», - написав Ландсбергіс.
Він додав, що Литва готова зробити у це свій внесок.
Як повідомляв Укрінформ, Ілон Маск підтвердив, що його компанія SpaceX хоче відмовитися від фінансування послуг супутникового інтернет-зв’язку в Україні, який забезпечується терміналами Starlink, переданими як допомога.
Радник керівника Офісу Президента Михайло Подоляк заявив, що Україна знайде рішення для продовження роботи системи Starlink та розраховує, що до завершення перемовин SpaceX забезпечить стабільний зв‘язок.