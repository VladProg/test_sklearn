Двом адвокатам повідомили про підозру у підбурюванні до надання 300 тис. доларів неправомірної вигоди за зняття арешту з елітних автомобілів.

Про це повідомляє Спеціалізована антикорупційна прокуратура, передає Укрінформ.


“Досудовим розслідуванням встановлено, що у 2021 році адвокати, діючи за попередньою змовою між собою, а також із невстановленими слідством особами, запропонували громадянину за грошову винагороду закрити провадження, що стосувалось збуту під виглядом лікарських препаратів речовин, які не мають лікувальних властивостей та не зареєстровані на території України, та повернути 4 дороговартісні автомобілі (Mercedes-Benz S400 CDI, Porshe Macan GTS, Bentley Continental GT, Land Rover Range Rover), арештовані в межах цього провадження”, - йдеться в повідомленні.


Для реалізації задуманого адвокати нібито мали передати $300 тис. службовцям Головного слідчого управління фінансових розслідувань Державної фіскальної служби, а також начальнику відділу та безпосередньо вищому керівництву Офісу генпрокурора.


Як зазначається, за свою допомогу фігуранти хотіли отримати “бонус” у розмірі $20 тис. Бажаючи отримати гроші, адвокати неодноразово погрожували громадянину та підкреслювали, що інакше він отримає підозру, а рішення про арешт майна не буде скасовано.


У САП наголошують, що адвокати не змогли довести цей злочин до кінця - громадянин, усвідомлюючи протиправність дій, відмовився від домовленостей.


Досудове розслідування триває.