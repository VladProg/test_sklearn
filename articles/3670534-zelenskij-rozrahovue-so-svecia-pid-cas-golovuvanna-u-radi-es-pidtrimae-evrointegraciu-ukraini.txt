Президент Володимир Зеленський обговорив із прем’єр-міністром Швеції Ульфом Крістерссоном питання оборони та євроінтеграції України.

Про це Глава держави повідомив під час спільної з главою шведського уряду пресконференції в Києві, повідомляє кореспондент Укрінформу.
"Швеція потужно підтримує Україну та наших людей. Ми обговорили сьогодні з паном прем’єр-міністром усі аспекти такої важливої для нас підтримки і взаємодію між нашими державами не лише на двосторонньому рівні, а й у рамках європейських інституцій”, - зазначив Зеленський.
Президент нагадав, що у першому півріччі цього року Швеція головує у Раді ЄС, тому, за його словами, значна частина перемовин була присвячена загальноєвропейським питанням.
“Спільно зі шведським головуванням ми маємо забезпечити все необхідне для початку переговорів щодо членства України в ЄС вже цьогоріч. Ми цього дуже хочемо і жодної перешкоди цьому немає і не буде. Я вдячний Швеції за лідерство і за усвідомлення, що справжня європейська міцність - це міцність разом з Україною. Я впевнений, що цього року ми можемо зробити такі важливі для нас та для ЄС історичні кроки на цьому європейському шляху - Україна разом зі Швецією", - розраховує Зеленський.
Також важливим пунктом переговорів Президент назвав оборону.
"Я поінформував прем’єр-міністра про те, що саме у поточних умовах дозволить нам відновити нашу землю, нашу територіальну цілісність та повернути наші території", - сказав глава держави.
Він подякував за надані Швецією пакети оборонної підтримки, які "дуже і дуже відчутні".
"Особливо наші воїни очікують нещодавно схвалений пакет - блискучі шведські Archer - одну із найкращих у світі артилерійських систем. І я хочу підкреслити, що оборонна підтримка України, яка дієво обмежує потенціал агресії росії - це найкращий спосіб наблизити мир та гарантувати безпеку для усіх у Європі. Чим потужнішою буде Україна зараз, тим швидше закінчиться російська агресія", - наголосив Президент.
Крім того, за його словами, окремо "предметно" було обговорено питання посилення протиповітряної оборони.
Водночас глава держави подякував за гуманітарну підтримку Швеції, зокрема, за підтримку програми Grain from Ukraine.
“Мені дуже приємно, що синьо-жовті Україна та Швеція разом захищають людяність, свободу, людей, Європу. Впевнений, разом ми будемо переможцями”, - додав Зеленський.
Як повідомлялося, прем’єр-міністр Швеції Ульф Крістерссон у середу перебуває з візитом в Україні.