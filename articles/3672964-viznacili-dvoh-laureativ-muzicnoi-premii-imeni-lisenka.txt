Комітет із присудження премії імені М.В. Лисенка визначив переможців у двох із трьох номінацій - найкращим композитором став Геннадій Сасько, а виконавцем - Назарій Пилатюк.

Про це повідомляє пресслужба Державного комітету з питань мистецтв та мистецької освіти, передає Укрінформ.
«У номінації «за видатні досягнення у професійній композиторській творчості» цьогоріч премію отримує український композитор Сасько Геннадій за твір «Веснонько, весна». Концерт для мішаного хору та солістки на вірші Максима Рильського»,- йдеться в повідомленні.
Як зазначається, Сасько входить до Національної спілки композиторів і є заслуженим діячем мистецтв України, а також лауреатом визначних музичних премій. Він працює у широкому жанровому діапазоні - від монументальних кантат й ораторії до джазових п’єс і циклів творів для дітей та юнацтва.
«Одна з основних особливостей творчості митця – звернення до образів і тем, тісно пов’язаних з древньою та новітньою історією нашої Батьківщини. Звідси головний стилістичний орієнтир музики композитора – опора на глибинну фольклорну інтонацію, перетворену і осмислену з позицій сучасного художника», - підкреслюють у Держмистецтв.
За видатні досягнення у професійному виконавському мистецтві Комітет нагородив артист-соліст-інструменталіста Назарія Пилатюка за концертну програму для скрипки «In Memoriam. Пам’яті Мирослава Скорика».
Пилатюк є заслуженим артистом України, професором кафедри скрипки ЛНМА ім. М.Лисенка, лауреатом міжнародних конкурсів, соліст-інструменталістом вищої категорії Національного будинку органної та камерної музики України.
«Його виконавський стиль вирізняється блискучою віртуозністю, яка природно поєднується з натхненним поетичним мисленням та індивідуально-неповторним, образно-емоційним чуттям», - йдеться у повідомленні.
Цього року відсутній переможець у номінації «за видатні досягнення в музикознавстві».
Премія імені Миколи Лисенка — державна щорічна нагорода, яка вручається за видатні музичні твори, що здобули широке громадське визнання, за досягнення в педагогічній діяльності, за видатні музикознавчі праці. Премія присуджується до дня народження композитора — 21 березня. Вона має три номінації: «За видатні досягнення у професійній композиторській творчості», «За видатні досягнення у професійному виконавському мистецтві» та «За видатні досягнення в музикознавстві».
Як повідомляв Укрінформ, Держмистецтв оприлюднило список претендентів на здобуття музичної премії імені Миколи Лисенка.