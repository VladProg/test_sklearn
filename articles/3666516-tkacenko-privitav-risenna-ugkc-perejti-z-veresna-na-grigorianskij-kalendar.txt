Реформа Літургійного календаря назріла та потребує рішучих дій, однак віряни, які не готові до змін, потребують перехідного періоду до 2025 року.


Про це повідомляє міністр культури та інформаційної політики в Телеграмі, передає Укрінформ.
«Вітаю рішення УГКЦ перейти на григоріанський календар з 1 вересня цього року. Це означає, що ще більше вірян будуть святкувати, наприклад, Різдво 25 грудня», - написав він.
За словами міністра, таке рішення відповідає вимогам часу та суспільної думки. Про це, зокрема, свідчили результати опитування в Дії щодо дати святкування Різдва, ініційоване МКІП. Також Ткаченко зауважив, що реформа Літургійного календаря вже назріла й потребує впровадження рішучих змін, які водночас не можуть мати примусовий характер.
«Важливо, щоб перехід не був примусовим, як пояснив Блаженніший Святослав, для тих парафій чи поодиноких громад, які відчувають себе ще не готовими до такого кроку (за окремим благословенням єпархіального єпископа), залишається можливість літургійного життя за юліанським календарем на період до 2025 року», - написав міністр.
Як повідомляв Укрінформ, українська греко-католицька церква в Україні з 1 вересня 2023 року переходить на новий стиль календаря.