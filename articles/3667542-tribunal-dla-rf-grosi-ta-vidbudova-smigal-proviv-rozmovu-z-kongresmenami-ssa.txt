Прем’єр-міністр України Денис Шмигаль провів розмову з членами Конгресу США, під час якої наголосив на важливості застосування санкцій проти російської ядерної сфери, яка продовжує приносити колосальні прибутки.


Як передає Укрінформ, про це Шмигаль повідомив у Телеграмі.
Глава уряду зауважив, що у розмові з членами новообраного Конгресу США обговорили широке коло питань: фінансову підтримку, відновлення України, спеціальний трибунал для російського керівництва та посилення санкцій.
«Подякував Конгресу США за виділення більш ніж 13 млрд доларів на 2023 рік для економічної та бюджетної підтримки України. Разом із цим маємо далі знекровлювати воєнний бюджет агресора. Наголосив на важливості запровадження санкцій проти російської ядерної сфери, яка продовжує приносити терористам колосальні кошти»,- написав Шмигаль.

Він додав, що Україна високо цінує допомогу, надану партнерами в час, коли українці продовжують боротися та захищати свою землю від російської агресії.
Глава уряду висловив переконання, що Україна й надалі може покладатися на потужну підтримку Конгресу США.

Як повідомлялося, Президент Володимир Зеленський на пресконференції за результатами саміту Україна-ЄС 3 лютого закликав усі країни Європейського Союзу ухвалити рішення і запровадити санкції проти росатома.
У неділю, 5 лютого, введено в дію рішення Ради нацбезпеки і оборони України щодо санкцій проти атомної галузі росії.
Фото: Денис Шмигаль, ТГ