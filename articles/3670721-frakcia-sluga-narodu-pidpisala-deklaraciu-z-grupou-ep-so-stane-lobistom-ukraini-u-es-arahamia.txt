У Страсбурзі фракція “Слуга народу” підписала спільну декларацію з політичною групою Європейського парламенту Renew Europe, яка стане лобістом України на національних рівнях і на рівні ЄС та просуватиме порядок денний, який забезпечить перемогу України.

Як передає Укрінформ, про це в Телеграмі повідомив голова фракції Давид Арахамія.
За його словами, “Україна буде членом ЄС. Європейські політики вже говорять про це прямо, без загальних фраз про “відкриті двері”. Ми використовуємо історичний шанс, щоб пришвидшити процес вступу. Над цим працює наш Президент, Офіс глави держави, дипломатичний корпус і ми на рівні міжпарламентських та міжпартійних зв’язків”.
Як зазначив Арахамія, група Renew Europe об’єднує 23 країни, 39 партій, налічує 102 депутати Європарламенту, 6 членів Європейської ради на чолі з президентом, що є також представником Renew Europe, та 6 єврокомісарів. Renew Europe стане лобістом України на національних рівнях і на рівні ЄС та просуватиме порядок денний, який забезпечить перемогу України.


Голова фракції “Слуга народу” повідомив, що у спільній декларації зафіксовано, що парламентарії з обох сторін виступатимуть за:



збільшення гуманітарної та військової допомоги Україні з належним урахуванням винищувачів і ракет великої дальності;
правильний шлях до вступу та швидкий початок переговорів, якщо можливо, у 2023 році;
необхідну підготовчу роботу та проміжний звіт Єврокомісії (навесні цього року) і звіт Єврокомісії про розширення, який очікується цієї осені;
поступову, але рішучу інтеграцію України до Єдиного ринку ЄС та ключових галузевих програм;
конкретну пропозицію від Єврокомісії щодо конфіскації та передачі заморожених російських активів безпосередньо для потреб України у відновленні;
вжиття ефективних заходів для забезпечення відповідальності та покарання за злочини російської агресії проти України, зокрема ті, що стосуються створення спеціального трибуналу, який мав би особливу юрисдикцію;
більше санкцій щодо осіб і компаній, які прямо чи опосередковано підтримують режим путіна;
повну підтримку мирного плану з 10 пунктів, який запропонував Президент Володимир Зеленський;
підготовку до реалізації економічної програми України;
виконання резолюцій, ухвалених Європейським парламентом на підтримку України.



“Маємо потужний порядок денний і впливових союзників. Будемо разом розбудовувати спільне європейське майбутнє, в якому Україна посяде гідне місце”, - наголосив Арахамія.
Як повідомляв Укрінформ, Голова Європарламенту Роберта Мецола закликала надати Україні далекобійні системи та літаки. https://www.ukrinform.ua/rubric-ato/3667836-golova-evroparlamentu-zaklikala-nadati-ukraini-vinisuvaci-ta-dalekobijni-sistemi.html