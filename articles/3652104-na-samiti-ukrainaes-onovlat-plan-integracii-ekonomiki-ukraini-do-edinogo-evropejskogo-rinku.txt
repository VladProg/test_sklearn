Заступник керівника Офісу Президента Ігор Жовква заявив, що на саміті Україна-ЄС обговорять багато важливих питань та анонсував вагомі результати.

Про це він сказав у ефірі телемарафону, повідомляє Укрінформ.
“За черговістю цей саміт мав відбутися в Брюсселі, попередній відбувався в Києві, але станом на зараз маємо таке рішення, активно готуємося до саміту. Будуть важливі рішення ухвалені під час саміту, зокрема, Прем’єр-міністр згадав про підготовку для переговорів, а я згадаю ще один важливий аспект: ми, незважаючи на інтенсивність наших переговорів, ще навіть до початку переговорів про вступ, вже інтегруємо певні сектори економіки України в єдиний європейський ринок, як це сталося з галуззю електроенергетики, наприклад», - сказав Жовква.
Так, за його словами, «на саміті буде оновлений план інтеграції секторів економіки України до єдиного європейського ринку».
«І ми будемо йти цим процесом паралельно з процесом вступу до Європейського Союзу. Так само ми будемо сподіватися на продовження угоди про лібералізацію автотранспортного руху між Україною і ЄС, лібералізацію торгівлі. Зараз, ви знаєте, ми торгуємо без мит і тарифів. Угода тимчасова, але ми будемо говорити про її продовження. Ми будемо говорити про єдиний роумінг для України та Європейського Союзу», - сказав Жовква.
Він уточнив, що «низка таких секторальних аспектів також знайде місце на обговоренні під час саміту паралельно, безумовно, з процесами військовими, підтримки України, підтримки України зброєю, підтримки України, політичної, фінансової підтримки».
«Очікуємо вже до саміту виділення першого траншу макрофінансової допомоги обсягом 3 млрд євро. Це нам обіцяла і пані Президент Європейської Комісії Урсула фон дер Ляєн, і пан Президент Європейської ради Шарль Мішель. Тому дуже багато важливих подій відбудеться в ході цього саміту, і будуть дуже вагомі результати», - підкреслив Жовква.
Як повідомляв Укрінформ, Саміт Україна-ЄС відбудеться 3 лютого 2023 року. Темою саміту може буде продовження підтримки України. Лідери також можуть оцінити шлях України до членства у блоці.
Останній, 23-ій Саміт Україна – Європейський Союз відбувся 12 жовтня 2021 року у Києві.