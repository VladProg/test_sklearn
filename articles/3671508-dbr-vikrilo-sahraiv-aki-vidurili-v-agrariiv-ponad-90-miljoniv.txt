Правоохоронці викрили злочинну організацію, яка під виглядом купівлі вирощеної сільськогосподарської продукції виманювала у підприємців гроші, привласнивши таким чином понад 90 мільйонів гривень.


Як передає Укрінформ, про це повідомляє Державне бюро розслідувань.
Встановлено, що учасники злочинної групи знаходили підприємства, які продають і купують сільгосппродукцію, та імітували переговори між ними. Після оплати товару зловмисники забирали гроші собі.
Створив злочинну організацію житель Дніпра. До її складу ввійшли його родичі та знайомі. Для пошуку потенційних «клієнтів» шахраї також залучали представників фіскальних і правоохоронних органів, які надавали їм необхідні дані з обмеженим доступом із інформаційно-телекомунікаційних систем та баз даних.
Як виявило слідство, зловмисники ретельно готували свої злочини: отримавши дані про чергового потенційного «клієнта», підробляли паспорти громадян України, статутні й реєстраційні документи підприємств, їхні печатки, гербові печатки приватних нотаріусів, державних податкових інспекції й інших державних установ. Після цього учасники злочинної організації розігрували цілий «спектакль».

«Спочатку зловмисники телефоном домовлялися з представниками підприємств, що реалізовують вирощену продукцію, щодо начебто її можливої покупки. При цьому вони застосовували маніпулятивні технології, наприклад – пропонували вищу за ринкову ціну на конкретний вид зернових культур тощо», – зазначили в ДБР.
За даними слідства, у подальшому фігуранти відкривали в банківських установах фіктивні рахунки від імені цього підприємства. Паралельно відбувалися переговори «від імені директора» справжнього підприємства, яке було зацікавлене в купівлі вирощеної сільгосппродукції. Згодом на фейкові рахунки «продавця» надходили кошти від підприємства-покупця. Для здійснення оплати за поставлену сільськогосподарську продукцію зловмисники підробляли бухгалтерську документацію.
Маючи віддалений доступ до таких банківських рахунків, члени злочинної організації відразу перераховували їх на інші свої підставні банківські рахунки, з яких надалі знімали готівку нібито під виплату заробітної плати. Таким чином потерпіла особа лишалася як без сільськогосподарської продукції, так і без грошей.
Діяльність злочинної організації припинена. Наразі встановлені чотири епізоди заволодіння грошима суб’єктів господарювання із Львівської, Полтавської та Хмельницької областей на загальну суму понад 92 млн гривень. Також виявлено, що за час діяльності злочинної організації її члени у своїх шахрайських схемах використали дані понад 220 суб’єктів господарської діяльності.
Розслідування триває, проводяться необхідні слідчі дії, спрямовані на встановлення інших учасників злочинної організації та притягнення їх до відповідальності.






ДБР та Нацполіція викрили шахраїв, які заволоділи грошима виробників сільгосппродукції на десятки мільйонів гривень/Фото: Державне бюро розслідувань





































Організатору та шістьом членам злочинної групи оголошена підозра за ч. 1, 2 ст. 255 (участь у злочинній організації), ч. 4 ст. 190 (шахрайство), ч. 3 ст. 209 (легалізація майна, одержаного злочинним шляхом), ч. 3, 4 ст. 358 (підроблення документів) Кримінального кодексу України.
Зловмисникам загрожує позбавлення волі терміном до 12 років. Вирішується питання про обрання підозрюваним запобіжного заходу.
Як повідомляв Укрінформ, днями Служба безпеки України викрила шахраїв, які вивели з рахунків жителів Маріуполя майже 100 млн грн.