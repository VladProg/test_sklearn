Лише 33 тисячі посадовців із високими корупційними ризиками подали за 2021 рік документи до Реєстру декларацій.

Про це повідомляє Укрінформ із посиланням на сайт Національного агентства з питань запобігання корупції.
«Із загальної кількості поданих документів до Реєстру декларацій лише 33 тис. — це посадовці, які обіймають відповідальні та особливо відповідальні посади. Нагадуємо, під час дії воєнного стану вам не обов’язково подавати декларації будь-якого виду. Натомість після закінчення війни в посадовців буде 3 місяці на подання декларацій без порушення вимог строку (і за 2021 рік, і за 2022 рік)», - зазначили у НАЗК.
Там уточнили, що йдеться здебільшого про державних службовців категорії «в», а топпосадовці з більшою кількістю корупційних ризиків у своїй діяльності подавали декларації менш охоче.
Так, за цей час до Реєстру декларацій за 2021 рік подали 473 404 декларації із приблизно 700 тисяч декларантів. Зокрема, 350 367 щорічних декларацій; 89 928 декларацій «перед звільненням»; 33 109 декларацій «кандидата на посаду».
«Якщо брати цю статистику в розрізі за категоріями посадовців, то 195 тис. декларацій подали держслужбовці, понад 65 тис. — посадові особи органів місцевого самоврядування, 53 тис. — посадові особи юридичних осіб публічного права, 160 тис. — це інші суб’єкти декларування», - додали у НАЗК.
У період дії воєнного стану Національне агентство з питань запобігання корупції (НАЗК) не проводить повні перевірки декларацій. Водночас досі може застосовувати такий механізм фінансового контролю як моніторинг способу життя.
Як повідомлялося, з 1 січня 2023 року мала б початися традиційна щорічна кампанія декларування. Проте через початок активної фази війни рф проти України обов’язкове декларування було призупинене й посадовці та депутати мають можливість подавати декларації лише за бажанням.