Об'єднані Арабські Емірати у листопаді цього року відправлять на Місяць свій перший ровер.

Як передає Укрінформ, про це повідомляє The National.
Вікно для запуску буде відкритим із 9 до 15 листопада.
Зазначається, що ровер Rashid буде запущений з космодрому у Флориді завдяки ракеті-носію Falcon 9 компанії SpaceX Ілона Маска.

Для ОАЕ це буде перша місія в рамках довгострокової програми дослідження Місяця, яка включатиме розробку та запуск кількох роверів і орбітальних апаратів.
Місія Rashid триватиме один місячний день або 14 земних днів. Його метою буде вивчення властивостей місячного ґрунту, петрографії та геології Місяця, руху пилу, а також стану плазми на поверхні Місяця та фотоелектронної оболонки.
Мета місії також полягає в тому, щоб приземлитися в кратері Атлас на ділянці Маре Фрігоріс, розташованій на крайньому півночі видимого з Землі боку Місяця.
Очікується, що сама місія приземлиться завдяки японському апарату Hakuto-R Mission 1 від компанії Ispace на поверхню Місяця вже в березні наступного року.
Як повідомляв Укрінформ, астронавт з Об'єднаних Арабських Еміратів Султан Аль-Неяді у 2023 році вирушить на Міжнародну космічну станцію, де проведе 6 місяців.