Компанія Meta, яка володіє соцмережею Фейсбук, сьогодні розпочне масові скорочення, що торкнуться тисяч співробітників.

Як повідомляє кореспондент Укрінформу, про це пише the Wall Street Journal.
"Meta Platform Inc розпочне скорочення співробітників у середу зранку. Про це генеральний директор Марк Цукерберг розповів сотням керівників у вівторок. Очікується, що скорочення торкнуться багатьох тисяч співробітників й, вірогідно, будуть найбільшими цього року у ІТ-секторі", - йдеться у матеріалі.
Зазначається, що під час зустрічі Цукерберг був засмученим та визнав свою відповідальність за помилки компанії. За його словами, його власний надмірний оптимізм стосовно потенційного зростання призвів до надлишку персоналу.
"Цукерберг говорив про значні скорочення та окремо згадав про рекрутингову і бізнес команди", - зауважує WSJ.
Офіційне повідомлення про скорочення поширять рано вранці середи й упродовж дня співробітники дізнаватимуться про звільнення. Усі, хто втратить свою роботу у цій хвилі звільнень, отримають наперед зарплату щонайменше за чотири місяці.
Додамо, що станом на кінець вересня на Meta працювало понад 87 тисяч співробітників.
"Ці скорочення стануть першим суттєвим скороченням кількості персоналу у компанії за 18 років її існування", - зауважує видання.
Нагадаємо: раніше масові скорочення персоналу відбулися у Twitter, Microsoft, Salesforce та інших технологічних гігантах. Різко впали в ціні й акцій цих компаній - приміром, акції Meta цього року здешевшали на 70%.