Фільм «Мої думки тихі» Антоніо Лукіча покажуть в ефірі національного телемарафону «Єдині новини».

Про це повідомляє пресслужба Держкіно, передає Укрінформ.
Показ відбудеться сьогодні, 5 січня, о 21:00.
Лірична комедія Антоніо Лукіча «Мої думки тихі», що стала для режисера дебютом у повному метрі, – це історія про молодого звукорежисера Вадима. Зазнавши безлічі невдач в роботі та особистому житті, він отримує шанс розпочати все спочатку. Просте завдання – записати голоси закарпатських тварин – може стати його шансом назавжди залишити "незручну Україну" і вирушити в "привабливу Канаду", подалі від проблем. Однак все виявляється набагато складніше, коли головним супутником у новій роботі виявляється найменш підхожа для цього людина – мама Вадима.

Автори сценарію Антоніо Лукіч та Валерія Кальченко, продюсери Алла Бєлая та Дмитро Суханов (кінокомпанія Toy Cinema), дистриб'ютор в Україні – компанія Arthouse Traffic.
Стрічка стала одним із переможців Десятого конкурсного відбору Держкіно.
Як повідомлялося, «Мої думки тихі» — одна з найуспішніших авторських комедій в історії українського кіно: фільм вийшов у прокат у січні 2020 року та зібрав аудиторію у 120 тисяч глядачів.