Візит американської делегації на чолі з президентом США Джозефом Байденом до Києва є потужним сигналом підтримки України.

Як передає Укрінформ, про це Прем’єр-міністр Денис Шмигаль написав у Телеграмі.
«Історичний візит до Києва американської делегації на чолі з президентом США Джозефом Байденом. Потужний сигнал підтримки українського народу», - написав Шмигаль.

Він додав, що під час розширеної зустрічі Байдена з Президентом України Володимиром Зеленським порушили питання санкцій проти атомної галузі рф і представників «росатома».
«Зосередив увагу президента США на трьох важливих реформах: антикорупційній, реформі правосуддя й реформі корпоративного управління», - додав глава уряду.
Шмигаль акцентував увагу, що Україна цінує підтримку США в питанні швидкого відновлення.
«Вдячні за спрямування $1,5 млрд на цей напрямок і $1,1 млрд — на підтримку енергетики України й Молдови», - написав прем’єр.
Крім того, Шмигаль розповів, що Україна розраховує залучити цьогоріч на базі «фінансового Рамштайну» $17 млрд, аби відновити критичну інфраструктуру.
Як повідомляв Укрінформ, Байден у понеділок, 20 лютого, відвідав Київ. Це був його перший візит в Україну на посаді глави Сполучених Штатів.
Фото: Денис Шмигаль Прем‘єр-міністр України