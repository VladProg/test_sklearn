Від початку повномасштабного вторгнення рф в Україну російські військові викрали артефакти з майже 40 українських музеїв.

Про це заявив міністр культури та інформаційної політики Олександр Ткаченко в інтерв’ю АР, передає Укрінформ.
За словами очільника МКІП, збитки внаслідок пограбування та руйнування культурних об’єктів оцінюються у сотні мільйонів доларів.
«Ставлення росіян до української культурної спадщини є воєнним злочином», – наголосив він.
Раніше міська рада Маріуполя заявила, що російські військові викрали понад 2000 експонатів з музеїв міста. Серед найцінніших експонатів - старовинні ікони, унікальний рукописний сувій Тори, 200-річна Біблія та понад 200 медалей. Крім того, були викрадені роботи художників Архипа Куїнджі, який народився в Маріуполі, та уродженця Криму Івана Айвазовського.
Зазначається, що ЮНЕСКО підтвердило пошкодження унаслідок обстрілів 199 історичних об’єктів у 12 регіонах України. Серед них 84 церкви та інші релігійні об’єкти, 37 будівель історичного значення, 37 будівель для культурної діяльності, 18 пам’ятників, 13 музеїв і 10 бібліотек.
Проте, за даними української влади, цифри ще більші, зокрема тільки кількість знищених і пошкоджених релігійних споруд становить щонайменше 270.
Як повідомлялося, Міністерство культури та інформаційної політики станом на 6 жовтня верифікувало 540 епізодів руйнувань культурної інфраструктури, включаючи об’єкти культурної спадщини, інституції й релігійні споруди.