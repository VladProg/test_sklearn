Підтримка міжнародних партнерів відіграватиме вирішальну роль для України у проходженні 2023 бюджетного року.

Як передає Укрінформ, про це в колонці для TIME розповів міністр фінансів України Сергій Марченко, повідомляє пресслужба міністерства.
"Підтримка міжнародних партнерів відіграватиме вирішальну роль у тому, як ми пройдемо 2023 бюджетний рік. Ми вітаємо пропозицію США продовжити надання грантів Україні, а також пропозицію Європейської Комісії розпочати нову повномасштабну програму макрофінансової допомоги Україні у 2023 році. Але в умовах тривалої війни цього недостатньо", - сказав Марченко.
Він зазначив, що великі економіки та міжнародні фінансові інституції мають знайти нові інструменти та рішення - і не лише для України. Коли країну атакують, вона потребує повного залучення та постійної співпраці. Враховуючи досвід координації військової допомоги на авіабазі Рамштайн у Німеччині, а також з метою координації фінансової підтримки України та вирішення нагальних фінансових потреб, Президент України Володимир Зеленський та Прем'єр-міністр Денис Шмигаль запропонували нову фінансово-координаційну платформу.
"Ідея створення цієї платформи полягає в тому, щоб на регулярній основі збирати за одним столом країни-члени G7 та міжнародні фінансові інституції для обміну інформацією про ключові події та прогнози, а також для забезпечення своєчасного та ефективного спрямування фінансової допомоги від різних донорів. Така співпраця сприятиме підвищенню ефективності надання коштів", - підкреслив міністр.
Як повідомляв Укрінформ, у минулому році Україна залучила 31,2 млрд дол. підтримки від міжнародних партнерів.