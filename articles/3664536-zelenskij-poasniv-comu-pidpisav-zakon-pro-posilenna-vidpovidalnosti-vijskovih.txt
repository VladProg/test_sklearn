Президент Володимир Зеленський відповів на петицію з проханням ветувати законопроєкт № 8271, який посилює кримінальну відповідальність військових.

Відповідь на петицію опублікували на сайті Президента, передає Укрінформ.
«Підписаний мною закон № 8271 спрямований на покращення стану військової дисципліни та правопорядку під час несення військової служби, підвищення бойової готовності військових частин та їх спроможності виконувати визначені завдання задля захисту Вітчизни», – йдеться у повідомленні.


Глава держави зауважив, що при прийнятті рішення про підписання врахував позицію головнокомандувача ЗСУ Валерія Залужного та командирів військових частин.
У військовому керівництві переконані, що цей закон дозволить уникнути необґрунтованих втрат особового складу.
Також, він закликав Кабмін вдосконалити механізм застосування до військових відповідальності за правопорушення.
Президент підкреслив, що ці покарання мають застосовуватися з урахуванням індивідуального характеру юридичної відповідальності, ступеня тяжкості вчиненого правопорушення, принципів справедливості та верховенства права.

Як повідомлялося, Зеленський 24 січня підписав законопроєкт, який посилює кримінальну відповідальність військових.
За цим законом, зокрема, судам заборонять пом'якшувати покарання чи давати умовні терміни для військових, засуджених за окремі види злочинів:

непокора (ст. 402)
невиконання наказу (ст.403)
погрози або насильство щодо начальника (ст.405)
самовільне залишення військової частини (ст.407)
дезертирство (ст.408)
самовільне залишення поля бою (ст. 429)

Також зростають терміни покарання за воєнні злочини та адміністративні правопорушення.