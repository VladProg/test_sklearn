Документальний фільм Ольги Журби "Назовні" отримав премію The Willy Brandt Documentary Film Award for Freedom and Human Rights з-поміж 10 заявлених фільмів.

Про це повідомляє пресслужба Державного агентства з питань кіно на сторінці у Фейсбуці, передає Укрінформ.
"Премія в галузі документального кіно за свободу та права людини вшановує досягнення Віллі Брандта як федерального канцлера та лауреата Нобелівської премії миру, а також підтримує видатних кінематографістів, чиї роботи є прикладом цінностей Брандта: свободи, справедливості та солідарності", - йдеться у повідомленні.
Відомство зазначає, що дебютна повнометражна стрічка режисерки розповідає історію хлопця Роми, який 13-річним юнаком перебував на барикадах Майдану, а у 18 намагається вижити в маленькому кримінальному провінційному містечку.

За словами генерального директора фестивалю Вольфрама Хоппенштедта, "фільм зроблено з величезною кінематографічною майстерністю", яка "відправляє нас в особисту подорож з її героєм, який живе поза соціумом, змушуючи сповідувати надію на порятунок до останньої хвилини".
Відомство інформує, що фільм створено за підтримки Держкіно, в копродукції трьох країн: України (кінокомпанія Moon Man), Нідерландів (Tangerine Tree) та Данії (Final Cut for Real). Церемонія нагородження відбулася 21 жовтня в межах Берлінського кінофестивалю про права людини, що тривав із 13 до 23 жовтня 2022 р.
Берлінський кінофестиваль про права людини ініційований гуманітарною організацією Action Against Hunger і проводиться щорічно, з 2018 року. Фестиваль зосереджується на потужних історіях з усіх куточків світу, що розповідають про наявний стан прав людини.
Фото: Держкіно