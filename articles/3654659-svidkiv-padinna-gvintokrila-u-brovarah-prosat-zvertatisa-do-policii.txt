Громадян, які бачили падіння гвинтокрила у Броварах, просять звертатися до поліції.

Про це на брифінгу заявив начальник поліції Київщини Андрій Нєбитов, передає кореспондент Укрінформу.

«До громадян, які бачили цей проліт гвинтокрила – будь ласка, зверніться до Нацполіції за лінією 102 або до місцевих поліцейських. Обов’язково приїдемо до вас і запишемо все те, що ви бачили. Це дуже важливо для об’єктивного і всестороннього розслідування», - зазначив Нєбитов.




Посадовець висловив переконання, що у слідства буде не одна версія трагедії, що відбулася у середу вранці.




Як повідомлялося, голова Київської ОВА Олексій Кулеба заявив, що у середу в Броварах на Київщині поруч із дитячим садком та житловим будинком упав гелікоптер.




На місці падіння гелікоптера працює поліція, Нацгвардія, СБУ і ДБР.




У Броварах унаслідок падіння гелікоптера у середу загинуло керівництво Міністерства внутрішніх справ – міністр внутрішніх справ Денис Монастирський, перший заступник глави МВС Євгеній Єнін та державний секретар Юрій Лубкович.