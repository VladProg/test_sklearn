Проєкт десятого санкційного пакету ЄС проти росії наразі не є достатньо сильним, але Україна працює з усіма державами-членами задля включення до нього санкцій проти ядерної та ракетної промисловості рф.

Про це заявив міністр закордонних справ Дмитро Кулеба на онлайн-брифінгу у вівторок, повідомляє кореспондент Укрінформу.


«Ми працюємо зараз з усіма державами-членами, щоб десятий санкційний пакет включав і ядерні, і ракетні, і пропагандистські санкції, тобто санкції проти всіх ключових для російської воєнної машини та економіки секторів. Станом на зараз те, що я бачу в роботі на рівні ЄС, – на нашу думку, проєкт десятого пакету не є достатньо сильним. Але ще є час для його посилення, і, я думаю, що ми отримаємо необхідний нам результат», - сказав Кулеба.


Коментуючи намір Угорщини накласти вето на будь-які санкції ЄС щодо російської ядерної енергетики, глава української дипломатії зауважив, що Європейський Союз «має знайти аргументи й важелі для того, щоб Угорщина приєдналася до сильного десятого санкційного пакету».


Як повідомлялося, прем'єр-міністр Угорщини Віктор Орбан заявив, що Угорщина накладе вето на будь-які санкції Європейського Союзу проти росії, що стосуються ядерної енергетики.


Як повідомляли ЗМІ, Європейський Союз представить десятий пакет санкцій проти росії приблизно за два тижні.
Фото: МЗС