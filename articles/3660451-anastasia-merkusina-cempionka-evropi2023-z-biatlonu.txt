У п'ятницю, 27 січня, у швейцарському Ленцергайде пройшла жіноча спринтерська гонка на 7,5 км чемпіонату Європи з біатлону.

«Золото» для України здобула на дистанції Анастасія Меркушина, передає Укрінформ.
Анастасія показала час 23 хвилини 14,5 секунди і не припустилася жодного промаху на вогневих рубежах.

Другою була шведка Тільда Йоганссон (0,5 секунди відставання; 1 промах), третьою - Ванеса Гінц з Німеччини (+1,8; 0).
Результати інших українок: Анна Кривонос - 22-е місце, Юлія Джима - 39-те, Любов Кип'яченкова - 52-е, Олена Білосюк - 55-те.
Загалом стартували 107 біатлоністок.
Сьогодні на чемпіонаті Європи також пройде чоловічий спринт на 10 км. Нашу команду представлятимуть: Антон Дудченко (5-й стратовий номер), Артем Прима (30), Денис Насико (41), Богдан Цимбал (48), Артем Тищенко (80) і Тарас Лесюк (122).
У медальному заліку европейської першості збірна України вийшла на перше місце, маючи 1 «золото» та 2 «срібла».
У суботу, 28 січня, на Євро відбудуться гонки переслідування.
Фото: biathlon.com.ua.