У соборі Софії Київської відслужили літургію з нагоди четвертої річниці інтронізації Предстоятеля Православної церкви України Епіфанія.

Про це повідомляє кореспондент Укрінформу.




Святкову літургію очолив сам Епіфаній.






Епіфаній у Соборі святої Софії Київської /Фото: Павло Багмут
























































“Стіни Святої Софії обмежують фізичний простір, відокремлюючи його від решти світу. Але водночас вони ніби розширюють духовний простір, допомагають нам вийти за рамки видимого простору і нинішнього часу. Допомагають відчути, що ми не полишені в горі, в бідах страждання, що ми не покинуті на самоті перед викликами агресії російської імперії зла…На нашому боці правда і моральна перемога. А тому, яким би складним не було протистояння силі зла, що руйнує і нищить країну, ми віримо, що з допомогою божою можемо досягнути перемоги. Здобути справедливий мир. Ми молимось про це”, - сказав після богослужіння Епіфаній.




На богослужіння з’їхалися священнослужителі з усієї України, також були присутні віряни ПЦУ.




Богослужіння тривало майже три години.




Як відомо, 15 грудня 2018 року, у Софії Київській, пройшов Об'єднавчий церковний собор. На ньому духовенство УПЦ Київського патріархату, Української автокефальної православної церкви та УПЦ Московського патріархату створили єдину помісну Православну церкву України, ухвалили її статут і обрали предстоятеля - митрополита Київського і всієї України Епіфанія. 6 січня він отримав Томос про автокефалію Православної церкви України з рук Вселенського патріарха Варфоломія.




Саму церемонію інтронізації провели представник Вселенського патріархату митрополит Галльський Еммануїл, колишній предстоятель УАПЦ митрополит Макарій та митрополит Вінницький Симеон.
Епіфанію піднесли ознаки предстоятельського сану: хрест підніс митрополит Черкаський та Чигиринський Іоан; панагію (невеликий образ Богоматері) - митрополит Юрій (Каліщук), який очолює Українську православну церкву в Канаді; другу панагію - митрополит Антоній (Щербан), який є предстоятелем Української православної церкви в США. Після облачення в ці церковні символи митрополит Епіфаній став повноцінним предстоятелем помісної Православної церкви України.