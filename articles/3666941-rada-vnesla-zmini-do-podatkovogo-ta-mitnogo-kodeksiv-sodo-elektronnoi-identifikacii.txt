Парламент затвердив зміни до Податкового та Митного кодексів щодо електронної ідентифікації та електронних довірчих послуг.

Як передає Укрінформ, про це повідомляє у Телеграмі постійний представник Кабінету Міністрів у Верховній Раді Тарас Мельничук.
Зазначається, що Рада ухвалила у другому читанні та в цілому урядовий проєкт Закону (реєстр. №6085) про внесення змін до Податкового кодексу України щодо електронної ідентифікації та електронних довірчих послуг.
Документ має на меті: спрощення порядку отримання електронних довірчих послуг, забезпечення можливості використання удосконалених електронних підписів, які базуються на кваліфікованих сертифікатах відкритих ключів, та засобів електронної ідентифікації з аналогічним рівнем довіри.
За відповідне рішення проголосували 276 народних депутатів України.
"Верховна Рада України прийняла у другому читанні та в цілому урядовий проєкт Закону (№6086) про внесення змін до Митного кодексу України щодо електронної ідентифікації та електронних довірчих послуг», - повідомив депутат.
Мета ухвалення документа - привести положення Митного кодексу у відповідність із законом про електронні довірчі послуги у зв’язку з удосконаленням державного регулювання на основі законодавства Європейського Союзу.
За відповідне рішення проголосували 282 народних депутатів України.
Як повідомлялось, наприкінці грудня 2022 року Президент України Володимир Зеленський підписав закон про взаємне визнання кваліфікованих електронних довірчих послуг та імплементації законодавства Європейського Союзу у сфері електронної ідентифікації.