Бізнес пом’якшив негативні очікування щодо динаміки обсягів виробництва в наступні 12 місяців.

Як передає Укрінформ, про це свідчать результати опитування керівників щодо ділової активності своїх компаній, яке Національний банк провів у ІV кварталі 2022 року.
"Бізнес дещо послабив негативні очікування щодо динаміки обсягів виробництва товарів і послуг в Україні у наступні 12 місяців на тлі активних бойових дій та терористичних атак", - йдеться в повідомленні.
Як свідчать результати опитування, другий квартал поспіль спостерігається пом’якшення негативних очікувань щодо майбутньої ділової активності підприємств. Незначне послаблення негативних очікувань відбулося переважно за рахунок менш песимістичних оцінок щодо інвестиційних видатків і кількості працівників.
Зазначається, що інфляційні очікування бізнесу поліпшилися: у IV кварталі 2022 року очікувана річна інфляція становила 23.3% порівняно з 25,2% у попередньому кварталі. 71,8% опитаних підприємств вважають, що інфляція в наступні 12 місяців не перевищить 30,0%.
На думку 89,2% респондентів, найвагомішим проінфляційним чинником залишаються воєнні дії. Суттєво посилився вплив фактору «витрати на виробництво».
Майже вдвічі скоротилася частка тих, хто очікує курс національної валюти в межах 38.00–40.00 грн/дол. США. Середнє значення обмінного курсу, на яке респонденти очікують через 12 місяців, становить 42.59 грн/дол. США (у попередньому кварталі – 41.93 грн/дол. США).
Попри пом’якшення другий квартал поспіль оцінок респондентів щодо поточного фінансово-економічного стану власних підприємств, загальна оцінка залишається негативною. Водночас поліпшилися, хоча й залишаються негативними, очікування респондентів щодо змін фінансово-економічного стану підприємств у наступні 12 місяців.
Бізнес продовжує очікувати зменшення обсягів реалізації продукції, в тому числі на зовнішньому ринку. Зростання загальних обсягів реалізації очікують лише підприємства торгівлі.
Бізнес другий квартал поспіль продовжує прогнозувати скорочення кількості працівників на підприємствах нижчими темпами. Найпесимістичніші оцінки в підприємств добувної промисловості («мінус» 40,0%), транспорту та зв’язку («мінус» 28,9%), а також сільського господарства («мінус» 26,1%).
Квартальне опитування проводилося з 31 жовтня до 30 листопада 2022 року, в якому взяли участь 637 підприємств із 21 регіону країни (без урахування тимчасово окупованої території Автономної Республіки Крим, а також Донецької, Луганської та Херсонської областей). Серед опитаних підприємств 21,2% – компанії оптової й роздрібної торгівлі, 19,3% – переробної промисловості, 14,1% – сільського господарства, 13,0% – транспорту та зв’язку, 6,6% – добувної промисловості, 4,9% – енерго- та водопостачання, 3,0% – будівництва, 17,9% – інші.
Результати опитувань відображають лише думку респондентів – керівників підприємств, а не оцінки Національного банку України.