Американська компанія SpaceX планує у середу запустити на орбіту новий супутник системи глобального позиціювання третього покоління GPS III ВПС США.

Про це повідомляє Укрінформ з посиланням на Твіттер-акаунт компанії.

Запуск ракети Falcon запланований на 7:10 за часом Східного узбережжя США з 40 стартового комплексу на базі Космічних сил США на мисі Канаверал (штат Флорида).
Резервне вікно запуску – 19 січня о 7:05 за часом Східного узбережжя США.
Після запуску перший багаторазовий ступінь ракети-носія Falcon 9 має здійснити вертикальну посадку на автоматичну плавучу платформу A Shortfall of Gravitas в Атлантиці.
Компанія зазначає, що це п’ята місія SpaceX GPS III.
Космічний апарат вагою 3,8 тонни стане складовою запланованого орбітального угруповання з 32 супутників глобального позиціювання третього покоління. Ці апарати поступово замінять застарілі супутники, які на сьогодні забезпечують сигнал GPS по всьому світу.
Перший супутник сімейства GPS III виведений на орбіту у 2018 році. Виробництвом нових супутників займається корпорація Lockheed Martin.
Вартість одного супутника становить $577 млн. Термін експлуатації супутника нового покоління 15 років.
Перші 10 апаратів GPS III у версії Space Vehicle (Block IIIA) запустять до 2023 року включно, інші 22 у версії Follow On (Block IIIF) почнуть розміщувати на орбіті з 2025 по 2034 роки.