Після авіаційної катастрофи у Броварах, у якій загинуло керівництво Міністерства внутрішніх справ, усі гелікоптери Airbus 225 залишаються на аеродромах, їх перевіряють фахівці.

Про це в ефірі телемарафону "Єдині новини" сказав в. о. міністра внутрішніх справ Ігор Клименко, передає Укрінформ.


“Гелікоптери Airbus 225, один з яких упав у Броварах, на даний момент усі знаходяться на аеродромах, працюють відповідні спеціалісти. Ми перевіряємо усі гелікоптери, які були в системі Міністерства внутрішніх справ”, - розповів Клименко.


Він додав, що перевірка гелікоптерів триватиме приблизно до двох місяців, доки не буде підтверджено їхню безпечність.


Як повідомлялося, 18 січня у Броварах поруч із дитсадком та житловою багатоповерхівкою впав гвинтокрил Державної служби з надзвичайних ситуацій. На його борту перебували 10 людей, у тому числі міністр внутрішніх справ Денис Монастирський, його перший заступник Євгеній Єнін і державний секретар МВС Юрій Лубкович.


Унаслідок катастрофи загинули 14 осіб, у тому числі дитина.

СБУ розглядає кілька основних версій трагедії: порушення правил польоту (помилка пілота), технічна несправність гелікоптера, диверсія.


Цей вертоліт Україна отримала від Франції у серпні 2020 року. Угоду між урядами двох країн щодо офіційної підтримки у створенні єдиної системи авіаційної безпеки та цивільного захисту загальною вартістю 552 млн євро було підписано у травні 2018 року в Парижі. Згідно з її умовами, Франція мала поставити в Україну 37 гвинтокрилів компанії Airbus, а згодом ще 18 машин.
Фото: Нацполіція