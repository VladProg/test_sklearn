Федеральний віцеканцлер Австрії Вернер Коглер, який також обіймає посаду міністра спорту, виступив проти участі російських та білоруських спортсменів в Олімпійських іграх 2024 року в Парижі.

Як передає Укрінформ, про це Коглер заявив у коментарі австрійському виданню Der Standard.


"Для українських спортсменів просто неприйнятно змагатися за медалі з російськими та білоруськими спортсменами", - сказав він.
Таким чином, віцеканцлер виступив проти позиції Австрійського олімпійського комітету, генсек якого Петер Меннел висловився за участь російських і білоруських спортсменів в Олімпіаді-2024. Коглер наголосив, що кричуще порушення міжнародного права з боку росії "має призвести до наслідків і санкцій у всіх сферах".
"При всьому розумінні ситуації тих чи інших російських та білоруських спортсменів, мої співчуття у першу чергу адресовані сім'ям тих українських спортсменів – їх уже може бути близько 220 – які загинули на полі бою або внаслідок російських атак на цивільну інфраструктуру", - заявив міністр спорту Австрії.
Він додав, що критика з боку МОК закликів України до бойкоту російських та білоруських спортсменів "має бути відкинута". На цьому тлі віцеканцлер указав, що значна частина спортсменів з рф та білорусі є військовослужбовцями. "У Токіо 45 із 71 медалей завоювали військовослужбовці. Під час зимових Ігор у Пекіні третина учасників команди Олімпійського комітету росії служили в армії", - уточнив він.
Нагадаємо, МОК оприлюднив заяву, в якій припустив можливість участі російських і білоруських спортсменів у змаганнях на Літніх Олімпійських іграх 2024 року в Парижі.
Спортсмени з росії та білорусі були відсторонені від багатьох змагань після вторгнення рф в Україну, а організатори Олімпійських ігор 2024 у Парижі заявили, що дотримуватимуться рішення МОК стосовно того, кому дозволено брати участь в Іграх.
Як повідомлялося, на знак протесту Україна може бойкотувати Ігри в Парижі.
Тим часом Олімпійські та Паралімпійські комітети країн Північної Європи звернулися до Міжнародного олімпійського комітету з листом, щоб підтвердити свою позицію проти участі російських і білоруських спортсменів у міжнародних спортивних змаганнях.