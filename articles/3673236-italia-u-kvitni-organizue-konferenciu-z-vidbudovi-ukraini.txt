Італія працює над організацією конференції з питань відбудови України, яка має відбутися у квітні.

Про це заявила прем'єр-міністр Італії Джорджа Мелоні на спільній з Президентом Володимиром Зеленським пресконференції у Києві, повідомляє кореспондент Укрінформу.
«Ми говорили сьогодні про відбудову – не лише після завершення війни, а вже зараз. Бо говорити про відбудову - це значить вірити у перемогу України у цьому конфлікті. Італія працює над конференцією з відбудови, яка має відбутись у квітні», - сказала Мелоні.

Відео: Офіс Президента
Вона додала, що Італія прагне відіграти значну роль у процесі відбудови України вже починаючи з сьогоднішнього дня.
«Італія може зробити дуже багато, тому що має значний досвід у багатьох стратегічних сферах: інфраструктури, транспорту, енергетики, сільського господарства та продовольства. Там теж є know-how, які можуть дати правильний сигнал. Конференція зможе змінити той підхід який був раніше», - зазначила прем’єр-міністр.
Як повідомлялося, у вівторок з першим візитом в Україні перебуває прем`єр-міністр Італії Джорджа Мелоні.