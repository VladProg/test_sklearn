Прикарпатська художниця Марта Пітчук передала для ЗСУ 345 тисяч гривень, які виручила з продажу картини із серії «Мотанка».

За ці кошти придбали автомобіль для бійців 8-го полку спецпризначення. Про це художниця повідомила у Фейсбуці, передає Укрінформ.
«Друзі, дякую усім, хто долучився до аукціону, хто його поширював, коментував і підтримував. Картина продалась за 345 000 грн. Завдяки цьому було придбано автомобіль Volkswagen Touareg для бійців 8 полку спецпризначення», - повідомила Марта Пітчук.

Вона зауважила, що за кошти, які залишились, а це 95 тис. грн, волонтерка Анжела Підхомна придбала для військових ноутбук, біноклі, зимові черевики та інше.

Відомо, що стартова ціна картини «Мотанка наречена. Західне Поділля» становила 15 тис. грн.

Марта Олегівна Пітчук (Бельмега) — українська художниця, авторка муралів у Івано-Франківську, Чернівцях та Стрию, а також на віадуку у Ворохті.

У своїх роботах втілює образ сакральної ляльки-мотанки, яка є символом родової пам'яті. У героїнь серії «Мотанки» закриті лиця, але насправді кожна має обличчя — з повіками, зіницями. Готовий портрет авторка закриває — щоб «мотанка мала душу, характер, навіть якщо його не видно».
Фото в тексті: Марта Пітчук, Фейсбук