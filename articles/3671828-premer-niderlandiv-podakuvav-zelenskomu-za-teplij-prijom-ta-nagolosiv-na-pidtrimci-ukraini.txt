Прем'єр-міністр Нідерландів Марк Рютте подякував Президенту України Володимиру Зеленському за теплий прийом та запевнив, що Нідерланди продовжуватимуть підтримувати Україну.

Як передає Укрінформ, про це Рютте написав у Фейсбуці.
“Разом із міністром міжнародної торгівлі та розвитку співробітництва Нідерландів Лісьє Шрайнемахер я відвідав Київ. Я дуже дякую Президенту Зеленському за теплий прийом, це була честь і привілей. Я запевнив його та всіх українців, з якими спілкувався, що Нідерланди продовжуватимуть їх підтримувати стільки, скільки потрібно”, - зазначив він.
Рютте додав, що вже майже рік українці з неймовірною мужністю та рішучістю протистоять російській агресії.
“Ще більше вражає, коли бачиш на власні очі наслідки дій путінської росії, які стають дедалі все більш злочинними. Це глибоко вразило мене, як і розмови, які я мав з людьми. Ось чому так важливо, щоб ми продовжували підтримувати Україну в тісній співпраці з нашими партнерами з ЄС і НАТО. Ми робимо це, серед іншого, постачаючи 100 танків Leopard з Німеччиною та Данією, надаючи системи ППО Patriot зі США та Німеччиною та допомагаючи у реконструкції. Також дуже важливо працювати над досягненням справедливості. Жахливі злочини росії не повинні залишитися безкарними. Саме тому Нідерланди тісно співпрацюють з Міжнародним кримінальним судом (МКС) щодо збору доказів, у тому числі за допомогою місій із судово-медичного розслідування”, - зазначив він.
Як повідомляв Укрінформ, 17 лютого прем'єр Нідерландів Марк Рютте перебував в Україні з робочим візитом.