Так звана приватна військова компанія «Вагнер», за якою стоїть керівництво рф, має бути визнана терористичною організацією, а експлуатація нею ресурсів африканської країни для фінансування війни проти України необхідно розслідувати.

Про це заявив постійний представник України при міжнародних організаціях у Відні Євгеній Цимбалюк під час засідання Постійної ради ОБСЄ, передає кореспондент Укрінформу.
«Називаймо речі своїми іменами. російська ПВК «Вагнер» має бути внесена до списку терористичних організацій. І російське керівництво повністю стоїть за цією організацією», - сказав дипломат.
Він зазначив, що крім участі в загарбницькій війні рф проти України ПВК «Вагнер» також вчиняє звірства та злочини в інших країнах, зокрема на Африканському континенті. У цьому зв'язку Цимбалюк закликав до розслідування присутності «вагнерівців» в одній з країн Африки та ймовірної експлуатації її ресурсів для фінансування війни.
«Дедалі більше фактів стають надбанням громадськості не лише про звірства «Вагнера» в Україні, а й про його численні злочини в Африці. Ми маємо якомога серйозніше поставитися до розслідувань щодо присутності «Вагнера» в одній з африканських країн та ймовірної експлуатації її ресурсів для фінансування війни проти України", - заявив український посол.
Раніше видання Politico повідомило, що ПВК «Вагнера» у 2022 році значно розширила видобуток корисних копалин у ЦАР, отриманий від видобутку золота минулорічний прибуток може становити до 1 млрд доларів.
Американські офіційні особи багаторазово попереджали, що ПВК "Вагнера" використовує прибуток від видобутку корисних копалин в ЦАР, щоб підтримати російську державу в умовах західних санкцій і забезпечити фінансування війни росії проти України.
Як повідомляв Укрінформ, міністерство фінансів США має намір визначити статус ПВК «Вагнер» як «транснаціональної злочинної організації» через її причетність до скоєння воєнних злочинів у різних країнах, у тому числі в Україні.