Війна спричинила значні збитки та руйнування інфраструктури інформаційно-комунікаційних технологій у понад 10 із 24 регіонів України, відповідно на відновлення телекомунікаційного сектору тепер необхідно 1,79 млрд доларів, і робота у цьому напрямку вже триває.

На цьому під час пресконференції в Медіацентрі Україна - Укрінформ наголосив голова Державної служби спеціального звʼязку та захисту інформації України Юрій Щиголь.
«Від початку повномасштабного вторгнення мобільними операторами відновлено сумарно понад 3200 кілометрів оптоволоконних ліній; відновлено роботу 1 200 базових станцій, збудовано понад 1 500 нових базових станцій мобільного звʼязку», – сказав Щиголь.
За його словами, посилено енергонезалежність та модернізовано ще понад 8 тисяч станцій.
«Однією з ключових функцій Держспецзвʼязку в умовах протистояння російській агресії є забезпечення доступності в тому числі і мобільного звʼязку», – додав Щиголь.
Як повідомлялося, з початком ракетних обстрілів енергетичної інфраструктури в Україні почалися проблеми з мобільним зв'язком та інтернетом. 24 листопада лягли 60% базових станцій мобільних операторів. Зв'язок зник майже на всій території країни.