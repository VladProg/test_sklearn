Комітет Верховної Ради з питань національної безпеки, оборони та розвідки заслухає доповіді відповідальних за мобілізаційні заходи в Україні.

Про це член комітету, представник Президента у ВР Федір Веніславський повідомив в інтерв‘ю Укрінформу.

Він нагадав, що з першого дня повномасштабного російського вторгнення, 24 лютого минулого року, в Україні діє правовий режим воєнного стану і триває загальна мобілізація. Веніславський пояснив, що під час загальної мобілізації територіальні центри комплектування і соціальної підтримки військовослужбовців постійно здійснюють мобілізаційні заходи в межах кількісних і якісних показників, які формуються Генеральним штабом з огляду на потреби ЗСУ. Водночас Веніславський наголосив, що для звільнення територій необхідні потужні резерви. За його словами, ці резерви формуються. Наприклад, у Міністерстві внутрішніх справ – за програмою покійного міністра Дениса Монастирського, "Гвардія наступу", куди висловили бажання вступити вже десятки тисяч громадян.

"На жаль, є мобілізаційні методи, які нас, членів Комітету ВР з питань національної безпеки, оборони та розвідки, не задовольняють. Наступного тижня ми ініціювали засідання комітету, де заслухаємо керівників на рівні Збройних Сил України, які відповідають за мобілізаційні заходи, щодо резонансних випадків, коли представники військових комісаріатів вручають повістки буквально на вулиці, іноді завдаючи тілесних ушкоджень громадянам. Це неправильний механізм", – додав парламентарій.

У цьому контексті він розповів, що одному з народних депутатів, члену Комітету ВР з питань нацбезпеки, оборони та розвідки, також вручили повістку просто на площі. "Це свідчить про те, що триває не зовсім кваліфікована процедура", – вважає Веніславський.

Він зауважив, що за результатами засідання комітету буде надано рекомендації Кабінету Міністрів щодо визначення чітких меж, в яких представники військових комісаріатів можуть діяти, а в яких – не можуть.

Як повідомляв Укрінформ, 24 лютого 2022 року розпочалося повномасштабне вторгнення російської федерації в Україну. Того ж дня в державі було запроваджено воєнний стан та оголошено загальну мобілізацію – до 26 березня. Згодом строк дії воєнного стану і загальної мобілізації було продовжено до 25 квітня, 25 травня, 23 серпня, 21 листопада 2022 року, 19 лютого і 20 травня 2023 року.