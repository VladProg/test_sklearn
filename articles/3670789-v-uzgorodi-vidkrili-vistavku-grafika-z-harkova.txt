В Ужгороді відкрили виставку авторської графіки художників з Харкова — щоб показати, що харківська школа графіки жива.

Про це повідомили у Фейсбуці Ужгородського скансену, передає Укрінформ.
“15 лютого 2023 року в ужгородському скансені відкрилась виставка авторської друкованої графіки «Графіка з Харкова». До експозиції увійшло 60 робіт у техніці офорт викладачів Харківської державної академії дизайну та мистецтв та членів Національної спілки художників України: Ільдана Яхіна, Олександра Смородина, Наталії Войцені, Владислава Христенка, В’ячеслава Старченка та Відаді Алієва”, - йдеться в повідомленні.






В Ужгороді відкрили виставку «Графіка з Харкова» / Фото: Ужгородський Скансен































Як зазначається, мета виставки - продемонструвати, чим сьогодні живе харківська школа графіки.
“Показати, в якому ментальному й матеріальному просторі зараз існує харківська графіка, що обмежує, а що поширює кордони її мови, чим є її регіональний харківський варіант, яким є зараз обличчя національної за формою і світової за технічними й пластичними спрямуваннями графічної мови,” - зазначають організатори.
Як повідомляється, виставка проходить за підтримки Харківського національного академічного театру опери та балету ім. М.В. Лисенка, Харківської організації Національної спілки художників України та Харківської державної академії дизайну та мистецтв.
Організатором виставки є Тарас Селіхов, керівник музично-виставкового відділу Харківського національного академічного театру опери та балету.
Як повідомляв Укрінформ, освітньо-мистецький центр Української асоціації «Єдність» у Будапешті провів майстер-клас з виготовлення 3D-листівки «Моє вільне місто», в якому взяли участь близько 100 українських дітей.