Національна поліція отримала 500 протиуламкових бронежилетів та броньований автомобіль для евакуації дітей із зони бойових дій.


Про це поінформували в Управлінні комунікації НПУ, передає Укрінформ.
«Протиуламкові бронежилети, захисні шоломи для трьох вікових груп, розроблені та виготовлені Львівським оборонним кластером, допоможуть поліцейським захистити дітей під час їхнього порятунку із прифронтових зон», – уточнюється у повідомленні.

Зі свого боку, директор Харківського заводу засобів індивідуального захисту Юрій Федоров зазначив, що через війну вони відгукнулися на запит НПУ.
«Зараз Україна – єдина держава у світі, яка серійно розробила бронежилети для дітей, максимально адаптовані для трьох вікових груп – 4-6 років, 7-9 та 10-14. Найменший бронежилет важить близько 2-х кілограмів, найбільший – близько 3-х кілограмів. Ці бронежилети не ускладнюють рух дитини, вони розраховані для того, щоб швидко перейти з укриття до евакуаційного транспорту», – заявив він.
У Нацполіції поінформували, що ці бронежилети відрізняються дизайном, яскравим кольором, сітловідбивальним надписом. Окрім того, вони обладнані кишенькою для інформації про батьків дитини, номер телефону.

Основною частиною бронежилета є м’які балістичні пакети на основі надмолекулярного поліетилену. За інформацією відомства, цей матеріал легший, не боїться води, світла та захищає від кульових та уламкових поранень. Також до евакуаційного комплекту входять дитячі шоломи військового стандарту яскравого кольору.
«Окрім того, Національна поліція отримала евакуаційний броньований автомобіль Toyota. Розробники створили автомобіль, який максимально захищатиме маленьких пасажирів від смертоносних куль та уламків боєприпасів під час евакуації з територій, де тривають бойові дії», – уточнюється у повідомленні.
За словами начальника Управління ювенальної превенції Національної поліції Василя Богдана, 15 евакуаційних комплектів вже були передані поліцейським «Білим Янголам» на Донеччину, де вони ефективно допомагають зберегти життя маленьким українцям під час евакуації.
Як повідомлялося, комбінат «Запоріжсталь» групи Метінвест передав нацгвардійцям велику партію сучасної захисної амуніції, а саме – 3000 бронежилетів класу захисту 4+.