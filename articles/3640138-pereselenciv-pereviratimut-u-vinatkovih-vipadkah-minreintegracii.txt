Проводити перевірки місць проживання переселенців будуть лише у разі звернення правоохоронців до органів соцзахисту при наявності підозри щодо неправомірного отримання допомоги.

Про це повідомляє пресслужба Мінреінтеграції, передає Укрінформ.
«Як держава ми зобов’язані проконтролювати цільове використання коштів. Разом з тим не можемо допустити, щоб люди, які гостро потребують грошової допомоги, перебували під перевірками чи помилково цієї допомоги позбулися. Зараз, коли постійно лунають повітряні тривоги, проблеми з електрикою та зв’язком, люди не мусять стояти в черзі в органах соцзахисту, щоб підтвердити актуальність вказаного місця проживання. Маємо чітко визначити підстави, за яких допускається проведення перевірок», – наголосила віцепрем’єр-міністр Ірина Верещук на нараді, присвяченій захисту прав внутрішніх переселенців.
Зазначається, що за результатами наради вирішено проводити перевірки місць проживання ВПО тільки в разі звернення правоохоронців до органів соцзахисту населення при наявності підозри щодо неправомірного отримання допомоги. Про це особу обов’язково повідомлять телефонним дзвінком.
В усіх інших випадках проведення вибіркових перевірок місць проживання внутрішніх переселенців не допускається, запевнила очільниця Мінреінтеграції.
У міністерстві також закликали громадян, права яких були порушені, звертатися на гарячу лінію Уповноваженого з питань внутрішньо переміщених осіб: +38 (066) 813-62-39.
Як повідомляв Укрінформ, на початку грудня у Мінсоцполітики поінформували про початок перевірок внутрішньо переміщених осіб за місцем їхньої реєстрації з метою верифікацій виплат на проживання.