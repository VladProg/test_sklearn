Комітет Верховної Ради з питань соціальної політики рекомендує уряду опрацювати питання підвищення розмірів прожиткового мінімуму і мінімальної заробітної плати на 2023 рік.

Як передає Укрінформ, про це повідомляє пресслужба комітету за результатами засідання, присвяченого обговоренню питання впливу розмірів прожиткових мінімумів на стан соціального захисту вразливих категорій населення.
Так, народні депутати зауважили, що військова агресія спровокувала зниження доходів та рівень життя українців, основним показником яких є прожитковий мінімум – базовий соціальний стандарт для обґрунтування розміру мінімальної пенсії за віком, надання державної соціальної допомоги та регулювання оплати праці, а також інших доходів населення.
Комітет вкотре наголошує, що проблема невідповідності затвердженого у Державному бюджеті України прожиткового мінімуму його реальній величині (відмінність складає в середньому 2,5 раза) вимагає термінового вирішення.
На думку депутатів, підхід до розрахунку та застосування прожиткового мінімуму має бути змінений. Однак до цього питання потрібно підходити комплексно, враховуючи фінансові можливості держави.
За словами першого заступника голови комітету Михайла Цимбалюка, у ході засідання комітету була напрацьована низка рекомендацій Уряду. Зокрема, рекомендовано сприяти підвищенню сукупного доходу громадян з урахуванням всіх видів державної соціальної підтримки до рівня фактичного розміру прожиткового мінімуму.
Пропонується удосконалити методологію визначення прожиткового мінімуму з урахуванням міжнародних стандартів та міжнародного досвіду і розробити й внести на розгляд Верховної Ради проєкт Соціального кодексу.
Окремо Кабінету Міністрів запропоновали після припинення чи скасування воєнного стану опрацювати питання підвищення розмірів прожиткового мінімуму і мінімальної заробітної плати на 2023 рік.
Як повідомлялося, у 2023 році не передбачено підвищення мінімальної зарплати. Як і у грудні 2022 році, вона становитиме 6 700 грн на місяць. Розмір прожиткового мінімуму теж не зміниться і становитиме 2 589 грн. Для основних соціальних груп населення: 2 272 грн – для дітей віком до шести років, 2 833 грн - від 6 до 18 років, 2 093 грн - для осіб, які втратили працездатність (мінімальна пенсія), 2 684 грн – для працездатних.