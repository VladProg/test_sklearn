Станом на 1 лютого ситуація в енергосистемі України поступово покращується, очікуваний дефіцит на сьогодні становить близько 21% від потреби.

Як передає Укрінформ, про це повідомляє пресслужба Міністерства енергетики.

«У середу 1 лютого 2023 р. ситуація із енергозабезпеченням споживачів порівняно із попереднім днем дещо покращилась. Завдяки завершенню ремонтних робіт на деяких енергоблоках теплової генерації очікується зниження обсягів дефіциту потужності порівняно із учорашнім днем. Так, очікуваний дефіцит на вечірній максимум становитиме близько 21% від потреби», – йдеться у повідомленні.
Зазначається, що у зв’язку з бойовими діями найскладніша ситуація із знеструмленнями в Донецькій, Херсонській та Харківській областях. Через дефіцит генеруючої потужності найбільша частка відключених споживачів у Сумській, Волинській, Тернопільській та Кіровоградській областях.
У міністерстві підкреслили, що обмеження споживання електроенергії здійснюється НЕК «Укренерго» шляхом доведення до всіх операторів систем розподілу (ОСР) лімітів споживання, які діють упродовж доби. Кожний ОСР в межах доведеного ліміту у своїй області складає графіки погодинних відключень та інформує про це споживачів. У разі перевищення ліміту застосовуються аварійні відключення електроенергії.
Як повідомлялося, енергосистема України вже пережила 13 ракетних атак ворога та 15 хвиль атак БПЛА по енергооб’єктах. Крім цього, понад 10 ГВт основних встановлених потужностей наразі недоступні українській енергосистемі і знаходяться під контролем ворога.