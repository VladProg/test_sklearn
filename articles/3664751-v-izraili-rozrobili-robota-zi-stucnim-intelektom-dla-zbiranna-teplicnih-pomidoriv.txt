Ізраїльський стартап MetoMotion створив робота зі штучним інтелектом, який призначений для збирання помідорів у теплицях.

Про це повідомляє The Times of Israel, передає Укрінформ.

«Ідея полягала в тому, щоб допомогти фермерам вирішити проблему нестачі робочої сили, оскільки дедалі більше молодих людей обирають більш складні професії... Ми використали можливості штучного інтелекту, щоб розробити платформу, призначену для роботи в теплиці», - заявив засновник компанії Аді Нір.
Автономний транспортний засіб оснащено 3G-технологією сенсорного бачення на базі штучного інтелекту, яка створює карту рослини та її врожаю.

Він їздить між рядами теплиць за допомогою датчиків, які допомагають виявляти перешкоди. Безпілотний апарат має дві «роботизовані» руки, щоб одночасно збирати помідори з обох сторін ряду у високотехнологічних теплицях.
Удосконалена система бачення виявляє помідори, які дозріли, і спрямовує «роботизовану» руку до місця розташування овоча, обрізає гілки помідорів за одну операцію та розміщує овочі на конвеєрній стрічці, перш ніж опустити у бортові контейнери. Швидкість обробки однієї гілки становить 16 секунд.
Коли робот доїжджає до кінця ряду, він зупиняється і повертається на початок, а його причіп відкріплюється і відправляється на склад.
Як повідомляв Укрінформ, студенти Технічного університету Молдови створили робота зі штучним інтелектом для моніторингу довкілля.
Фото: Courtesy