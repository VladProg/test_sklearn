На Закарпатті сьогодні стартує книжковий фестиваль “Книга-фест”.

Про це повідомляється на сайті Закарпатської ОВА, передає Укрінформ.
"Презентації літературних новинок, спілкування з авторами й видавцями, буккросинг у “пунктах незламності” – таким буде «Книга-фест 2022» на Закарпатті в умовах воєнного стану. Одинадцятий традиційний фестиваль в області цьогоріч уперше пройде в змішаному форматі книжкового марафону," - поінформували на брифінгу в обласній військовій адміністрації.

Як зазначив начальник управління інформаційної діяльності та комунікацій з громадськістю ОВА Роман Молдавчук, в межах фестивалю вперше в країні у “пунктах незламності” започатковують буккросинг.
"Щоб тут було не тільки тепло та електрика, а й українська ідентичність, рідне слово", – зазначив він.
За його словами, кожен охочий може принести в “пункт незламності” нові або вживані книги, аби відвідувачі мали змогу провести тут час цікаво та з користю.

Начальниця відділу інформаційної політики та книговидавничої справи управління інформаційної діяльності та комунікацій з громадськістю ОВА Марина Чепа-Марковці повідомила, що одинадцятий книжковий фестиваль "Книга-фест" через війну пройде в змішаному форматі – офлайн та онлайн.
"Будемо представляти продукцію наших видавництв, які мають що показати. Попри всі труднощі вони працюють, видають книги за власний кошт та міжнародні гранти" - зазначила вона.

Голова обласної організації Національної спілки письменників України Василь Кузан зазначив, що книжковий світ живе попри війну.
За його словами, нещодавно закарпатські письменники вперше були представлені на найбільшій міжнародній книжковій події цього року – на 74-му Франкфуртському книжковому ярмарку.
«Книги видаються, письменники їздять, презентують їх, звичайно, не в таких масштабах, як це було раніше, але є рух. Ми так само словом допомагаємо й наближаємо нашу перемогу», – зауважив Кузан.
Як повідомлялося, учора в Ужгороді стартувала традиційна акція "Письменник за прилавком", у рамках якої письменники продають свої книги та спілкуються із читачами за прилавками найбільшої книгарні Ужгорода.