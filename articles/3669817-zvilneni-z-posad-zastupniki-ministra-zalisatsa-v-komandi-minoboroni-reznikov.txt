Перший заступник міністра оборони генерал-полковник Іван Руснак та заступник міністра оборони з питань цифрового розвитку Олег Гайдук залишаться у команді Міноборони та працюватимуть радниками міністра.

Як передає Укрінформ, про це міністр оборони Олексій Резніков повідомив у Фейсбуці.
«Що стосується тих, хто обіймав посади заступників. Перший заступник міністра оборони генерал-полковник Іван Руснак та заступник міністра оборони з питань цифрового розвитку Олег Гайдук. Вони залишаються у команді Міністерства і будуть залучені до роботи в якості радників міністра», - зазначив Резніков.
Він подякував своїм підлеглим за роботу у найскладніші дні та повідомив, що в якості радників вони сконцентруються на низці пріоритетних проєктів, які вимагають повного залучення їх експертизи та компетенцій.
Резніков також зауважив, що «це не останні кроки з перезавантаження Міноборони, чергові зміни для посилення команди будуть представлені за кілька днів».
Як повідомляв Укрінформ, напередодні Резніков подав документи на погодження кандидатур на посади своїх заступників.