Прем’єр-міністр України Денис Шмигаль обговорив із міністром закордонних справ Канади Мелані Жолі на зустрічі в Києві співпрацю у сферах економіки, відновлення України, санкцій проти росії.

Як передає Укрінформ, про це Шмигаль написав у Телеграмі.
«Обговорили широкий спектр питань нашої співпраці: економіка, відновлення, санкції. Наголосив на важливості запровадження обмежень проти російської атомної галузі», - зазначив Шмигаль.
Він додав, що говорили і про відновлення енергетики та житла людей, розмінування територій.
«Вдячний канадським колегам за увагу до розмінування, яке є фундаментальним елементом відбудови. Міністр Жолі анонсувала додаткові 7,5 млн канадських доларів на ці потреби», - зауважив глава уряду.

За його словами, загальна допомога Канади на розмінування сягне 22,5 млн канадських доларів.
Як повідомлялося раніше, міністр зовнішніх справ Канади Мелані Жолі під час зустрічі з міністром внутрішніх справ України Ігорем Клименком заявила, що Канада додатково виділить 7,5 мільйонів канадських доларів на розмінування та навчання українських фахівців.