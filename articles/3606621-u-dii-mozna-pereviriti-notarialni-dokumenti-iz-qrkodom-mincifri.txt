Міністерство цифрової трансформації запустило перший етап масштабного проєкту Нота. Відтепер довіреність, договір оренди авто та заява, на якій засвідчується справжність підпису, нотаріуси можуть формувати з QR-кодом.

Про це повідомляє Укрінформ з посиланням на пресслужбу Мінцифри у Телеграмі.
«Працюємо над впровадженням електронних нотаріальних послуг в Україні – Нота. Перший етап проєкту нотаріальні документи з QR-кодом. Для їх перевірки достатньо використати QR-сканер у застосунку Дія», - йдеться в повідомленні.
У міністерстві пояснили, що нотаріальні документи формуються на спеціальних бланках. Але з початку російського вторгнення виникають труднощі з їх виробництвом та логістикою.
Тож нотаріусам дозволили формувати частину документів на звичайному папері А4.Також є випадки підробок нотаріальних документів навіть на спеціальних бланках.
«Для того, щоб убезпечити українців від підробки документів, запускаємо перевірку за QR-кодом. Він може бути на довіреності, договорі оренди транспортних засобів, заяві, на якій засвідчується справжність підпису», - наголосили в Мінцифри.
За QR-кодом можна завантажити електронну копію документа у кілька кліків для перевірки та зберігання. Для цього більше не потрібно робити сканкопії чи фотографувати. Подивитись інструкцію до послуги можна тут.
Як повідомлялося, 3 жовтня в застосунку Дія з'явилась нова послуга – купівля військових облігацій. Це цінні папери, що випускає держава під час повномасштабного вторгнення рф.
Вартість однієї ОВДП стартує від 900 гривень. Вони різняться за: датами виплат – на строк до 1,5 року; відсотками доходу – від 11% до 16% річних; назвами на честь тимчасово окупованих міст та територій – Херсон, Мелітополь, Маріуполь, Крим.
Наразі за допомогою застосунку «Дія» українці вже розкупили військові облігації з назвою «Крим» та «Луганськ», які сумарно коштують майже 9 млн грн.