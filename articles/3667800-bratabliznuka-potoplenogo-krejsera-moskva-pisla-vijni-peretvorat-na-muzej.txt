Крейсер «Україна», який є братом-близнюком потопленого силами оборони російського крейсера «москва», після війни перетворять на музей.

Як передає Укрінформ, таку думку висловив міністр оборони України Олексій Резніков під час відвідування Миколаївського суднобудівного заводу, повідомляє пресслужба облдержадміністрації у Фейсбуці.
«Під час відвідин Миколаївського суднобудівного заводу у складі делегації за участю командувача ВМС ЗСУ Олексія Неїжпапи та міністра національної оборони Литовської Республіки Арвідаса Анушаускаса міністр оборони України Олексій Резніков оглянув недобудований крейсер проєкту 1164. Це «брат-близнюк» потопленого нашими силами оборони крейсера «москва», який теж був побудований у Миколаєві. Рєзніков зазначив, що після завершення війни бачить майбутнє крейсера у створенні музею», - йдеться у повідомленні.



Як повідомляв Укрінформ, ракетний крейсер "Україна" було спущено на воду 30 років тому. Вже багато років його будівництво "заморожене" на стадії готовності 95%. Нині судно знаходиться біля причальної стінки ДП "Миколаївський суднобудівний завод" і потребує значних вкладень на його утримання. ВМС у якості бойової одиниці він не потрібен, бо має застаріле обладнання і саме цільове його призначення також наразі недоцільне. Адже цей корабель розрахований на ведення бойових дій на широких океанських просторах.
Фото: Олексій Резніков / Фейсбук