Президент Володимир Зеленський відповів жартом на запитання німецького журналіста.

Це відбулось під час пресконференції «Лютий. Рік незламності» у Києві, передає кореспондент Укрінформу.
Відповідаючи на запитання кореспондента з Німеччини щодо закордонних візитів і чи пов’язано це з тим, що Зеленський зараз почувається у більшій безпеці та став менш важливою ціллю для путіна, Президент пожартував: "Мені здавалось завжди, щодо думок путіна німці більш інформовані, ніж я".
Він зауважив, що зараз його головне завдання як лідера держави "не зробити навіть припущення послаблення підтримки України": "Я вважаю що єдність, об’єднання світу - це головне моє завдання".
За словами глави держави, важливо донести до всіх, що це - не наша війна, українці борються за всіх вас, "і не ця війна викликала кризу, а рф спеціально створює кризу, щоб послабити підтримку і звинуватити Україну".
Як повідомляв Укрінформ, Президент Володимир Зеленський заявив, що разом із командою та партнерами працюють над тим, аби до запропонованої Україною формули миру були залучені країни з усіх континентів.