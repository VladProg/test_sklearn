Кабінет Міністрів схвалив план дій органів виконавчої влади й органів місцевого самоврядування з відновлення деокупованих територій.

Як передає Укрінформ, про це повідомляє Міністерство з питань реінтеграції тимчасово окупованих територій у Телеграмі.
План розроблений Мінреінтеграції за дорученням Прем’єр-міністра України.
«Маємо чіткий план дій, як повернути життя у звільнені українські міста та села. Влада знає, що робити, тож прийнятий сьогодні урядом план заходів має слугувати дороговказом для виконавчої та місцевої влади, як діяти, зайшовши на деокуповані території. Насамперед маємо подбати про найбільш вразливі категорії громадян: забезпечити їх продуктами харчування, ліками, готівкою, стареньких – пенсіями. Звісно, все це маємо зробити відразу після відновлення роботи органів державної влади. Саме тому план дій передбачає покрокову інструкцію, як це зробити: від облаштування адмінбудівель до залучення штату держслужбовців», – наголосила віцепрем’єр-міністр Ірина Верещук.
Зазначається, що план дій є результатом роботи Координаційного штабу з питань деокупованих територій і включає 131 захід з відновлення життєдіяльності звільнених населених пунктів.
До невідкладних віднесено такі заходи: очищення територій від вибухонебезпечних предметів, розбирання завалів; відновлення діяльності органів місцевого самоврядування, військових адміністрацій, територіальних органів виконавчої влади; забезпечення роботи територіальних правоохоронних органів; забезпечення населення харчовими продуктами й товарами першої потреби; забезпечення ліками та надання медичної допомоги; відновлення функціонування української мови як державної з урахуванням захисту мов корінних народів; знищення символіки російського тоталітарного режиму.
Крім того, до невідкладних заходів належить залучення міжнародної технічної допомоги для відновлення пошкодженої інфраструктури; відновлення обігу гривні та казначейського обслуговування; забезпечення здійснення соціальних виплат і пенсій; відновлення централізованого водопостачання тощо.
За кожним заходом закріплені відповідальні виконавці. У більшості випадків це військові адміністрації й органи місцевого самоврядування.
Як повідомлялося, в Україні від лютого деокуповано 1 884 населених пункти.