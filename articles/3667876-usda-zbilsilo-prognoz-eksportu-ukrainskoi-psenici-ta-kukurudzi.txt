Міністерство сільського господарства США (USDA) оновило прогноз балансу основних сільськогосподарських культур на 2022/23 маркетинговий рік, у якому збільшило показники експорту української пшениці - на 0,5 млн т до 13,5 млн т та кукурудзи - на 2 млн т до 22,5 млн т.

Як передає Укрінформ, про це повідомляє пресслужба Українського клубу аграрного бізнесу.


Зазначається, що USDA не змінило показники виробництва пшениці та кукурудзи в Україні і залишило їх на рівні попереднього прогнозу: 21 млн т та 27 млн т відповідно.


Загалом, міністерство прогнозує зростання світового виробництва пшениці в 2022/23 МР на 2,5 млн т до 783,8 млн т. В основному зростання відбуватиметься за рахунок збільшення виробництва для Австралії (+1,4 млн т до 38 млн т, рекорд третій рік поспіль).


Відповідно до прогнозу USDA у поточному маркетинговому році світова торгівля пшеницею зросте на 1,3 млн т до 212,9 млн завдяки зростанню експорту з Австралії (0,5 млн т до 28 млн т), України (+0,5 млн т до 13,5 млн т) та ЄС (+0,5 млн т до 37 млн т). Таке зростання більше ніж компенсує скорочення експорту Канадою (-1 млн т до 25 млн т).



Прогнозовані кінцеві запаси пшениці збільшено на 0,9 млн т до 269,3 млн т за рахунок збільшення Австралією та Китаєм, які з лишком компенсують скорочення для України. Проте запаси залишаються найнижчими з 2016/17 МР.


Водночас, USDA прогнозує світове зменшення виробництва кукурудзи на 4,5 млн т до 1 151,4 млн т за рахунок Аргентини (-5 млн т до 47 млн т). Це падіння частково компенсується підвищенням обсягів виробництва Філіппінами і В'єтнамом. Для Аргентини виробництво скорочується як на основі зменшення посівних площі, так і врожайності.


Світова торгівля кукурудзою у 2022/23 МР зросте на 1,3 млн т до 213 млн т. Зростання експорту прогнозується в Бразилії (+3 млн т до 50 млн т), Україні (+2 млн т до 22,5 млн т), Парагваї, Туреччині та Індонезії. Водночас, очікується значне скорочення для Аргентини (-3 млн т до 35 млн т).


Прогноз світових кінцевих запасів кукурудзи в 2022/23 МР знизився на 1,1 млн т порівняно з прогнозом минулого місяця і становить 295,3 млн т. При цьому знизилися запаси в Україні та Індонезії, що частково компенсуються підвищенням для Бразилії та Канади.


Як повідомляв Укрінформ, у січні 2023 року USDA спрогнозувало, що показники виробництва та експорту пшениці в Україні зростуть на 0,5 млн т до 21 млн т та 13 млн т відповідно. Прогнози виробництва та експорту кукурудзи міністерство не змінювало.