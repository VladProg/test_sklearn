Посол Франції в Україні Етьєн де Понсен написав книгу «У серці війни», яка вийшла друком у Франції і розповідає про перші шість місяців опору українців російській агресії.

Про це дипломат розповів в інтерв’ю Укрінформу.
Посол зазначив, що французькі дипломати від початку повномасштабного вторгнення постійно перебували в Україні, а він сам регулярно відвідує різні регіони нашої країни. За словами дипломата, скрізь – на сході, заході, півночі та півдні України – його вражає потужний дух спротиву і те, що українці відкидають навіть думку про те, щоб знову потрапити під російське ярмо.
«Про враження перших шести місяців війни я написав оповідь у формі книги «У серці війни», яка вийшла у Франції. У ній я дуже докладно розповідаю про ту величезну емоцію, яку я відчув, спостерігаючи загальний підйом українського суспільства у протистоянні агресії», - сказав де Понсен.
Він додав, що у цій книзі ділиться з французьким суспільством глибинними особистими спостереженнями, які справили на нього величезне враження.
«Завдяки книзі я часто виступаю в ролі коментатора – мене запрошують французькі телеканали, і я розповідаю їм про те, що побачив і відчув. Книга непогано розходиться у Франції, і я радий, що виконую цю місію – пояснювати французам зсередини, що являє собою ця війна і як Україна протистоїть російській агресії», - зазначив дипломат.
Де Понсен зауважив, що оповідь переривається подіями серпня, тож поки що в книзі немає хепі-енду, але «ми всі на це сподіваємося».