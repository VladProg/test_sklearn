Власник компанії Twitter Ілон Маск хоче створити всередині соцмережі власну платіжну систему, щоб згодом перетворити її на універсальний додаток.

Як передає Укрінформ із посиланням на The New York Times, про це Маск сказав під час прямого ефіру в Spaces, аудіосистемі Twitter.

За словами Маска, компанія зароблятиме гроші на творцях контенту та глибше занурюватиметься у відео та бізнес-сегменти, які опанував TikTok.
Підприємець оголосив, що Twitter використовуватиметься для обробки платежів разом із підключеними дебетовими картками та банківськими рахунками, що повторює PayPal. Свого часу цю компанію цифрових платежів допоміг заснувати Маск, пише видання.
Зазначається, що минулого тижня компанія подала реєстраційні документи для обробки платежів до мережі боротьби з фінансовими злочинами Мінфіну США.
У вересні минулого року компанія Twitter запустила функцію пожертв у застосунку, за допомогою якої люди можуть надсилати гроші авторам контенту. Її потрібно підключати до однієї з платіжних систем.
Крім того, Маск висловив сподівання перетворити Twitter на "додаток для всього" за зразком китайської соціальної медіа-платформи WeChat. Нею наразі користуються понад мільярд людей, щоб знаходити новини, викликати таксі та замовляти їжу.
«Швидкість еволюції Twitter стане величезною зміною порівняно з тим, що було в минулому», – наголосив підприємець.
Як повідомляв Укрінформ, 27 жовтня Ілон Маск завершив угоду про купівлю компанії Twitter вартістю 44 млрд дол. Негайно після придбання він розпустив раду директорів, зміцнивши контроль над компанією.