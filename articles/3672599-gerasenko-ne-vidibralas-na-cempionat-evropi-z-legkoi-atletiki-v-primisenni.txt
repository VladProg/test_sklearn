Загалом Україна здобула 8 ліцензій на чемпіонат Європи.

Українська стрибунка у висоту Ірина Геращенко пропустить чемпіонат Європи з легкої атлетики у приміщенні, повідомляє прес-служба федерації легкої атлетики України, передає Укрінформ.

На ЧЄ діє обмеження – 3 представники від країни на одну дисципліну.

Для гарантованого місця на європейській першості спортсменкам потрібно було стрибати на висоту 1,96 м та вище.

Геращенко на чемпіонаті України не змогла взяти цю висоту, вона стала третьою з результатом 1,92 м.

Ярослава Магучіх звільнена від відбору, тому змагання на ЧУ проходили за 1 та 2 місце.

Перше місце забрала Юлія Левченко з результатом 1,96 м. Катерина Табашник також з результатом 1,96 м стала другою.

Таким чином, Левченко і Табашник мають приєднатися до Магучіх на ЧЄ в приміщенні, який пройде з 2 до 5 березня в Стамбулі.


Як повідомляв Укрінформ, Марина Бех-Романчук травмувала стопу і теж пропустить Чемпіонат Європи з легкої атлетики у приміщенні.

Фото: Getty Images