Немає альтернативи перемозі України у розв’язаній проти неї росією війні, як і немає альтернативі членству України у Євросоюзі та в НАТО.

Як передає власний кореспондент Укрінформу, про це заявив Президент України Володимир Зеленський у своєму відео включенні під час відкриття Мюнхенської безпекової конференції.
"Чи можемо ми стримувати російські удари – так. Чи можемо ми захищати наші міста від російських ракет – безперечно. Чи можемо ми звільнити нашу землю? Є 1891 доказів цього – саме стільки сіл та міст нам вже вдалося звільнити від російської окупації. Чи можемо ми відновити безпеку у Чорноморському регіоні та продовольчу ситуацію у світі – Чорноморська зернова ініціатива та гуманітарна ініціатива "Зерно з України" переконують в цьому", - перерахував Зеленський деякі досягнуті здобутки.

Відео: Офіс Президента
Він також вказав на те, що настав час Україні стати повноправним членом ЄС: "Більшість європейців підтримують членство України. Ми вже отримали статус кандидата і готуємося до початку переговорів про вступ. Ми вже об’єднані з європейською економікою у логістичній та енергетичній сферах".
У цьому контексті Президент України запевнив, що членство України в ЄС та НАТО є безальтернативними, як і перемога у російській війні.
"Немає альтернативи перемозі України. Немає альтернативи членству України в Європейському Союзі. Немає альтернативи членству України в НАТО. Немає альтернативи нашій єдності", - наголосив глава держави.
Зеленський додав, що тому "не повинно бути і альтернативи повному позбавленню російської агресії та звільненню землі та людей", адже люди під окупацією по суті перебувають в заручниках. "Чи можуть бути люди об’єктом компромісу? Ні", - зазначив він.
Глава держави наголосив, що "потрібно звільнити Україну та Європу", адже "якщо російська зброя стріляє у нас, вона, водночас, спрямовується і у бік наших сусідів".
"Чи може бути Європа об’єктом компромісу? Ні, ми маємо звільнити від російського агресивного потенціалу усі міжнародні інституції та кожну сферу світової економіки. Оскільки лише тоді буде шанс на те, що мир пройшов через наші кордони далі на схід. Чи може мир бути об’єктом компромісу? Ні, і це – залізобетонне "Ні". Я переконаний, що ми можемо отримати допомогу не лише над путіним, але й також над "путінами". Не лише над путіним в росії, але й – в усьому світі. І чи не стане це доказом сили ідеї свободи – це точно буде", - заявив він.
У межах панелі “Давид на Дніпрі: боротьба України за свободу” Мюнхенської безпекової конференції Президент Зеленський провів паралелі з біблійними персонажами: “Давид сьогодні - це всі ми, він - це весь вільний світ, це кожен, хто не має альтернативи боротьбі з тими, хто прийшов зруйнувати наше життя. Буди Давидом - це боротися, і ми боремося”.
Президент подякував усім партнерам України за потужну підтримку та надання зброї для боротьби та протидії російському Голіафу.
“російський Голіаф вже почав втрачати землю під своїми ногами… Ми бачили це минулого року, і він точно впаде цього року, й ми можемо повалити його разом, так само як це зробив Давид. Ми можемо впевнитися у тому, що немає альтернативи нашій перемозі”, - сказав Володимир Зеленський.
Президент України також наголосив на необхідності прискорити протистояння рф та надання Україні ОВТ, оскільки від цього залежать життя та можливість росії впливати на інші країни.
“Ви - Давиди вільного світу, ми об’єднані “давиди” цього світу повинні перемогти путінів, які розкидані по всьому світу. Слава усім, хто сьогодні на полі бою. Слава Україні”, - наголосив Президент.
Зеленський також відзначив, що Давид здолав Галіафа не розмовами, а діями та мужністю, та висловив сподівання, що Мюнхенська безпекова конференція наступного року буде першою поствоєнною в умовах вільної України, вільної Європи, вільного світу.
Як повідомлялося, Мюнхенська безпекова конференція пройде 17-19 лютого. Загрози світовій безпеці, особливо в світлі агресії росії проти України, будуть головною темою конференції цього року.