Унікальний виставково-мистецький проєкт “Світ Сковороди” пройде у грудні у Києві.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
«Завтра ми святкуємо визначну дату - 300-річний ювілей видатного українського філософа Григорія Сковороди. З цієї нагоди вже відсьогодні розпочинається череда подій та заходів. Один з них - унікальний виставково-мистецький проєкт, що не боїться темряви “Світ Сковороди”. З 4 по 11 грудня в Українському домі кожен зможе побачити, що “світло свободи перемагає темряву”», - написав міністр.

За його словами, це перша виставка, яка проходитиме у світлі ліхтариків та свічок, тому відключення електроенергії не завадять заходу.
Під час виставки можна буде побачити вцілілу статую Сковороди зі зруйнованого російськими обстрілами національного музею в селі Сковородинівка.
«Ми готували цей проєкт багато місяців і зробили все, щоб поринути в світ Сковороди можна було завдяки 3D-турам, музиці, інтерактивним іграм та іншим нестандартним експозіційним рішенням», - додав Ткаченко.
Як повідомлялося, 12 жовтня Кабінет Міністрів підтримав рішення про святкування 300-річчя від дня народження українського філософа, просвітителя-гуманіста, поета й педагога Григорія Сковороди на державному рівні.