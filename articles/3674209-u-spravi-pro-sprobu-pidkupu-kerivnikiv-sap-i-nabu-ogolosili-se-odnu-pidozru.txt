Національне антикорупційне бюро України оголосило підозру адвокату, який виявився співучасником підбурювання до підкупу представників антикорупційних органів.

Про це повідомило НАБУ, передає Укрінформ.
Дії фігуранта кваліфіковані за ч. 4 ст. 27 (підбурювання), ч. 3 ст. 369 (пропозиція, обіцянка або надання неправомірної вигоди службовій особі) та ч. 4 ст.190 (шахрайство, вчинене в особливо великих розмірах або організованою групою) Кримінального кодексу України.
Як нагадали в бюро, у листопаді 2022 року двоє осіб були викриті в підбурюванні обвинуваченого у справі, яку розглядає Вищий антикорупційний суд, до надання неправомірної вигоди з метою нібито подальшого підкупу прокурора Спеціалізованої антикорупційної прокуратури.
Слідство встановило, що пропозиція про «позитивне» рішення у справі за підозрою, а згодом і за обвинуваченням у спробі підкупу керівників Національного антикорупційного бюро та Спеціалізованої антикорупційної прокуратури, його учаснику надійшла у 2020 році. Відтоді підбурювачі змінювали ціну та хизувалися зв’язками у НАБУ, САП та ВАКС, які мали переконати пристати на їхню пропозицію.
Зрештою ціна дійшла до понад 1,8 мільйона доларів. Під час передачі 50 тисяч доларів зловмисики були викриті «на гарячому», згодом їм оголосили підозру.
«За час розслідування НАБУ і САП зібрали докази і встановили нові факти, що дало змогу притягнути до відповідальності третього учасника злочину – адвоката. Під час зустрічей він представлявся «помічником» судді ВАКС», – зазначили в бюро.
Розслідування згаданих фактів було розпочате за заявою обвинуваченого.
Як повідомляв Укрінформ, у листопаді Вищий антикорупційний суд обрав двом підозрюваним у підкупі керівництва САП та НАБУ запобіжні заходи у вигляді тримання під вартою.