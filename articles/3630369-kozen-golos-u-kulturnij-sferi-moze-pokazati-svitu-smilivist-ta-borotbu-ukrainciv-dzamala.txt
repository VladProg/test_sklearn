Українська співачка, народна артистка України Сусана Джамаладінова (Джамала) наголосила, що наразі важливий кожен голос в культурній сфері, аби показати світу сміливість та боротьбу українців.

Як повідомляє кореспондент Укрінформу, таку думку вона висловила під час включення на VІ щорічному міжнародному форумі "Креативна Україна: Сила стійкості".
“Можна сказати, що кожен голос, який зараз у мистецтві, у музиці, в культурі, кіно, будь-який голос у культурній сфері дуже важливий і необхідний як повітря нам із вами для підкреслення нашої сміливості, і для підкреслення нашої боротьби”, - наголосила Джамала.
За її словами, наразі кожен її вихід на сцену, кожен маленький чи масштабний виступ - всі задля того, щоб розказати про війну в Україні, зібрати гроші та стати якомога кориснішою.
Також співачка згадала про пісню “1944”, з якою перемогла на міжнародному пісенному конкурсі Євробачення-2016.
“Коли я писала пісню про 1944 рік, про депортацію своєї прабабці Назалхан з п'ятьма дітьми в товарних вагонах, я аж ніяк не думала, що на сьогодні “1944” може отримати нову хвилю уваги, тому що всі її сприймають як про сьогоднішній день. І говорити чи ні про наші втрати... Мені здається , що вже не існує навіть на десятий місяць війни людей, які не втратили”, - підкреслила Джамала.
На її думку, не втратити території, захистити їх - важливо, а найважливіше, номер один - не втратити людей.
“Бо люди, як ми з вами розуміємо і бачимо, і відчуваємо, і я вже можу сказати, вибачте, стовідсотково, об’їздивши на сьогодні більше, ніж 30 країн, і отримуючи компліменти нашим людям у будь-якій сфері, що люди - це наш головний ресурс, який ми маємо плекати, любити і піклуватися на державному рівні”, - підкреслила співачка.
Як повідомлялося, Міжнародний форум "Креативна Україна" є найбільшою у Східній Європі платформою для обговорення напрямків державної політики у сфері культури та креативних індустрій.