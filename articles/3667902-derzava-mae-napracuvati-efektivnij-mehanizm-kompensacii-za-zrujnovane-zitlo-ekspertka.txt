Держава має напрацювати ефективний механізм компенсації за зруйноване чи пошкоджене внаслідок російських обстрілів житло.

Про це на брифінгу в Медіацентрі Україна — Укрінформ заявила юристка з питань адвокації БФ «Право на захист» Анастасія Бурау, передає кореспондент Укрінформу.


«Щодо конкретно компенсації, то до початку повномасштабного вторгнення існував певний механізм компенсації, який застосовувався для Луганської і Донецької областей, але наразі він не відповідає на всі виклики повномасштабної агресії і той величезний обсяг руйнувань, до якого агресія призвела. Тому загалом держава має вибудувати новий механізм, який був би дієвим і прозорим», - сказала експертка.


Бурау наголосила, що однією з ініціатив, яка спрямована на це, є законопроєкт №7198 «Про компенсацію за пошкодження та знищення окремих категорій об’єктів нерухомого майна внаслідок бойових дій». За її словами, наразі цей проєкт закону неідеальний і потребує доопрацювання, оскільки містить певні обмеження щодо того, кому і за яку нерухомість може бути надана компенсація. Також є питання до способів надання такої компенсації.

«Закон має передбачати способи надання компенсації, можливості для людей і загалом врегулювати цю процедуру. Тільки тоді ми зрозуміємо, що цей механізм запрацює. Можливо це будуть не кошти. Одним зі способів компенсації може бути фінансування будівництва або його (житла - ред.) придбання за допомогою житлових сертифікатів. Тобто не кошти видаються людям, а держава бере на себе певне зобов'язання», - підкреслила юристка.


Як повідомлялося, Міністерство розвитку громад, територій та інфраструктури України і Управління Верховного комісара ООН у справах біженців підписали Меморандум про співробітництво, яке передбачає запуск платформи «Україна – наш Дім» (Ukraine is Home). У фокусі проєкту Ukraine is Home, по-перше, прозора та справедлива компенсація за пошкоджене та зруйноване житло, механізм якої визначає законопроєкт №7198, по-друге –забезпечення прямої допомоги громадянам для відновлення житла, по-третє – будівельні хаби, децентралізовані склади, які будуть містити наперед закуплені будівельні матеріали для забезпечення нагальної потреби для проведення термінових ремонтів.