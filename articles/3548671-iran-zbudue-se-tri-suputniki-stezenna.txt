Іран має намір запустити в космос ще три супутники “Хайям”, що суттєво покращить спроможність країни відстежувати наземні об’єкти.

Як повідомляє кореспондент Укрінформу, про це із посиланням на слова речника уряду Ірану Алі Бахадорі Джахромі пише Сіньхуа.

За його словами, створення ще трьох таких супутників - “на порядку деному уряду”. Речник додав, що Ірану вдалося успішно стабілізувати перший “Хайям”, запущений цього тижня за сприяння росії.

Нагадаємо: у вівторок іранський супутник “Хайям” було успішно запущено ракетою “Союз” з космодрому “Байконур”. Супутник стежитиме за врожайністю, видобутком корисних копалин та шукатиме різноманітні мінерали, він також має допомогти у боротьбі із втратою лісів та природними катаклізмами.

Водночас, за даними ЗМІ, піднятий росією іранський супутник спершу використовуватиметься для стеження за Україною.