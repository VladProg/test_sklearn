Верховний Суд скасував рішення про виключення комплексу будівель «Садиба купця Дмитрієва» з Державного реєстру нерухомих пам’яток.

Як передає Укрінформ, про це інформує пресслужба столичної прокуратури у Телеграмі.
Як зазначається, Київська міська прокуратура оскаржила у Верховному Суді рішення судів попередніх інстанцій, якими пам’ятку архітектури та містобудування місцевого значення – комплекс будівель «Садиба міська купця Дмитрієва Й.М.» виключено з Державного реєстру нерухомих пам’яток України.
У прокуратурі нагадали, що садиба купця Дмитрієва розташована в історичній частині Подолу на вулиці Хорива. Пам’ятка збудована за проєктом відомого архітектора О. Кривошеєва та складається з декількох будинків.
Унікальний комплекс є важливим елементом садибної забудови Подолу, в якій поєднувалися житлові, промислові та торговельні функції, що було характерним для історичного середовища XIX століття.
У 2017 році у пам’ятки з’явився власник – комерційна структура. За її позовом суди першої та другої інстанцій скасували пам’яткоохоронний статус «Садиби купця Дмитрієва» та виключили пам’ятку з Державного реєстру нерухомих пам’яток України.
Не погоджуючись з вказаними рішеннями судів та з метою захисту історичної спадщини Київська міська прокуратура оскаржила їх у найвищій судовій інстанції.
Переглядаючи цей спір, Верховний Суд підтримав позицію прокуратури щодо помилковості висновків судів попередніх інстанцій, скасував їх та направив справу на новий розгляд до суду першої інстанції, повідомили у відомстві.