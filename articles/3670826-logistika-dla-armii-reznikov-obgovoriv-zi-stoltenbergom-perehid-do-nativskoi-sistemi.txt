Міністр оборони України Олексій Резніков обговорив з генеральним секретарем НАТО Єнсом Столтенбергом подальші кроки імплементації стандартів Альянсу.

Як передає Укрінформ, про це Міністерство оборони України повідомляє у Телеграмі.
«Обговорили з генеральним секретарем НАТО Єнсом Столтенбергом наші успішні рішення щодо подальших кроків імплементації стандартів НАТО. Серед них - впровадження системи LOGFAS - однієї з інформаційних систем логістики НАТО та країн-членів НАТО», - заявив Резніков.
За його словами, йдеться про мінімізацію часу планування і максимізацію швидкості обміну логістичними планами, звітами, як в силах оборони України, так і з партнерами.
«Це - про прозорість, підзвітність та повну відкритість з нашого боку», - заявив міністр.
Резніков також розказав як працює LOGFAS в Україні, а Столтенберг привітав ці важливі кроки.
«Довіра, прозорість, єдність і впевненість у Перемозі України. Це те, на чому будуються наші відносини з усіма партнерами і друзями України», - заявив міністр.
Також, за словами Резнікова, під час зустрічі з Генеральним секретарем НАТО Йенсом Столтенбергом обговорили розвиток системи закупок Міноборони у відповідності до принципів транспарентності та ефективності. Зокрема, сторони домовились про системну взаємодію щодо навчання персоналу МОУ на базі NSPA (Агенція НАТО з підтримки та постачання). А також домовилися щодо розвитку агенцій по закупівлях, які вже створені в Міноборони.
“Фактично, мова йде про синхронізацію всіх процедур закупівель, які будуть використовуватись МОУ зі стандартними процедурами прийнятими в НАТО. Плануємо, що вже за декілька тижнів почнеться навчання першої групи фахівців агенцій по закупках МОУ”, - повідомив Резніков.
Конкретні домовленості були закріплені під час робочої зустрічі з представниками керівництва NSPA. Так, сторони домовилися не тільки про навчання, а й про модернізацію української системи закупівель за стандартами NSPA та забезпечення подальшого життєвого циклу озброєнь.
Також учасники зустрічі обговорили розгортання такої програми в рамках комплексного пакету допомоги НАТО.
Як повідомляв Укрінформ, для покращення логістики ЗСУ впроваджують натівську програму LOGFAS.