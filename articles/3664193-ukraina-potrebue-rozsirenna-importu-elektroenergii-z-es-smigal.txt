Прем’єр-міністр України Денис Шмигаль наголосив на потребі обговорення з міжнародними партнерами необхідності збільшення імпорту електроенергії з країн ЄС до 2 ГВт.

Про це він повідомив під час спільного засідання уряду України та Європейської Комісії у Києві, передає кореспондент Укрінформу.


«Стосовно питань енергетики, ми сподіваємось на активізацію нашої співпраці щодо відновлення і трансформації енергетичного сектору України. Ми сьогодні говоримо про необхідність розширення можливостей імпорту електроенергії в Україну до 2 гігават, на підтримку проєктів з децентралізації нашої енергосистеми, наприклад - започаткувати масштабну програму виробництва сонячної енергії українськими домогосподарствами та громадами», - сказав він.


Шмигаль додав, що у сфері енергетики Україна планує розширення пропускної здатності мереж між нашою державою та країнами ЄС, координацію питання безпеки газопостачання, участь у спільних закупівлях газу, посилення роботи для впровадження європейського зеленого курсу.


Як повідомлялося, 13 грудня Президент Володимир Зеленський заявив, що Україна потребує імпорту електроенергії з країн ЄС обсягом до 2 ГВт вартістю близько 800 млн євро за поточними цінами в нинішній опалювальний зимовий період.


3 січня у Міністерстві енергетики повідомляли, що імпорт електроенергії є одним з інструментів зниження дефіциту генеруючих потужностей в енергосистемі Україні, що виник внаслідок систематичних російських обстрілів енергооб’єктів, починаючи з жовтня минулого року.


Станом на 3 січня погоджені комерційні перетоки між країнами ЄС та Україною (спільно з Молдовою) складали 0,7 ГВт вночі та 0,6 ГВт вдень. Цих обсягів недостатньо для повного покриття дефіциту потужностей у вечірні пікові години, проте залучення імпорту значно зменшить обсяг небалансу.