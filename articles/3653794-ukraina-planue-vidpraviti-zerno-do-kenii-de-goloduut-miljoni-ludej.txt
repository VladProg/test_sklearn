Україна планує відправити зерно до Кенії у межах програми Grain from Ukraine.

Про це йшлось під час зустрічі заступника міністра аграрної політики та продовольства України Маркіяна Дмитрасевича із міністром з питань сільського господарства і розвитку тваринництва Республіки Кенія Франкліном Мітхікою Лінтурі, передає Укрінформ з посиланням на пресслужбу відомства.
Дмитрасевич під час зустрічі зазначив, що Україна розуміє всю гостроту продовольчої кризи, з якою зіткнулася Кенія через небувалу посуху в 2022 році та повномасштабне вторгнення росії в Україну.
«На сьогодні майже 3 млн жителів Кенії гостро потребують гуманітарної продовольчої допомоги. Тому Кенія – серед тих країн, до яких Україна планує відправити зерно в межах Grain from Ukraine», – наголосив він.
Міністр з питань сільського господарства і розвитку тваринництва Кенії зазначив, що місцевим фермерам Кенії з кожним роком усе складніше займатися землеробством через кліматичні зміни в регіоні.
За його словами, Кенія намагається вживати заходів для забезпечення стійкості с/г виробництва та підтримує налагодження співпраці між країнами. Зокрема, він підкреслив зацікавленість Кенії в обміні досвідом з Україною щодо застосування провідних технологій вирощування.
Як повідомляв Укрінформ, делегація Міністерства аграрної політики та продовольства України у січні 2023 року здійснила робочий візит до низки африканських країн. Зокрема, до Сенегалу, Гани та Нігерії.
За результатами проведених зустрічей делегація домовилась про посилення співпраці та торгівельних зв'язків з цими країнами, а також обговорила можливість реалізації спільних логістичних проєктів.