У Верховній Раді зареєстровано законопроєкт про збільшення витрат бюджету на 5,5 млрд грн.

Як передає Укрінформ, про це написала у Фейсбуці народна депутатка, голова парламентського Комітету з питань бюджету Роксолана Підласа.
"Вчора з колегами зареєстрували зміни до державного бюджету 2023 року, які напрацювали спільно з Мінфіном та Мінвідновлення. Проєкт може стати першими змінами до бюджету в цьому році. На сайті реєстраційний №8399", - йдеться у повідомленні.
За її словами, у законопроєкті запропоновано виділити кошти на Мінвідновлення, передати йому розпорядників та бюджетні програми Мінрегіону та Мінінфраструктури, а також передати Фонд ліквідації наслідків збройної агресії (52,5 млрд грн) від Мінфіну до Мінвідновлення.
Також передбачається збільшення витрат бюджету на загальну суму 5,5 млрд. З них 1,35 млрд грн - нова бюджетна програма на реконструкцію або модернізацію трьох лікарень Охматдит, університетської клініки у Києві та реабілітаційного центру у Львові; кошти будуть залучені за рахунок кредиту від уряду Австрії.
Крім того, на 1,2 млрд грн збільшаться видатки на програму відбудови мостів (за рахунок кредиту уряду Великої Британії), ще 1,28 млрд грн додається на гранти для малого та мікробізнесу зі сфери переробки (за рахунок повернення до державного бюджету коштів від Фонду безробіття).
Близько 1,094 млрд грн буде спрямовано на облаштування пунктів пропуску (за рахунок кредиту уряду Польщі), 365,7 млн грн додатково підуть Фонду часткового гарантування кредитів у сільському господарстві (за рахунок гранту Світового банку), 285 млн грн буде спрямовано на закупівлю безпілотників для моніторингу державного кордону (кредит уряду Польщі), та ще 80 млн грн піде на закупівлю спецобладнання для лікарень (грант уряду Японії).
Підласа нагадала, що всі кредитні і грантові угоди вже підписані, погоджені, кошти частково виділені,тому йдеться лише про їх розподіл, а не про збільшення боргового навантаження.
Як повідомляв Укрінформ, Україна у 2022 році отримала міжнародної фінансової допомоги на понад 32 млрд дол., із яких 14 млрд дол. - це гранти.