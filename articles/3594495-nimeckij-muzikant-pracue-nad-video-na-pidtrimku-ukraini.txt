Німецький музикант і карикатурист Крістоф Мюллер уже кілька місяців працює над музикальним проєктом на підтримку України, до якого запрошує долучитися українських і зарубіжних артистів.


З ініціатором проєкту WePlay4Ukraine поспілкувалася кореспондент Укрінформу.
Ідея полягає в тому, щоби зробити відео, в якому музиканти з різних країн спільно виконують теми з Дев'ятої симфонії Бетховена (Гімн Європи) та Державного Гімну України.
«Таким чином музиканти говорять на увесь світ про військову агресію проти України, та закликають до миру», - каже Мюллер.

За його словами, об’єднання цих двох музичних тем дуже символічне і підкреслює спільне бажання якнайшвидшого миру в Україні.
За більш як п'ять місяців після початку роботи він уже зібрав майже 100 відеофрагментів, переважно від німецьких музикантів, але також відомих світових виконавців, серед яких оркестри з Великобританії (ВВС), Норвегії тощо. Активіст запрошує долучитися більше українських митців – професійних музикантів, які грають у колективах, але також тих, хто займається сольною кар’єрою.
Всі необхідні інструкції є на сайті проєкту.
Центральним елементом відеоролика буде Гімн України у виконанні хору Одеського оперного театру. З цим пов’язана історія, яку розповів Мюллер. Він днями побував у Львові та в Одесі, де планувався запис цієї частини проєкту. Запис було заплановано на 10 жовтня, але його довелося скасувати через повітряну тривогу. Пізніше Крістоф Мюллер дізнався, що українські ППО збили того дня три ракети та п'ять дронів.
Мюллер сподівається, що скоро він з командою зможуть завершити роботу. Відео буде поширене через канал Youtube і, як сподівається німець, набере багато переглядів. «Музика може об’єднувати людей, усіх, хто шанує культуру, цивілізацію, гуманізм, права людини, мир і братерство. Це – універсальна мова, мова любові», - каже житель Бонна, міста, де народився Людвіг ван Бетховен.
Ініціативу підтримують кілька провідних оркестрів, а також відомих особистостей, зокрема, українська диригентка Оксана Линів.
Слід зауважити, що Крістоф Мюллер і його помічники працюють над проєктом на волонтерських засадах, не отримуючи ні від кого жодних грошей.