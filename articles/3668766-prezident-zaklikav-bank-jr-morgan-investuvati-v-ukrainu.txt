Президент Володимир Зеленський зустрівся з топменеджерами найбільшого інвестиційного банку США J.P Morgan і взяв участь в організованому холдингом інвестиційному саміті, закликавши інвестувати в Україну.

Про це Глава держави повідомив у Телеграмі та поширив відео зустрічі, передає Укрінформ.

Під час заходів обговорювалося створення платформи для залучення приватного капіталу до відбудови України, а також перспективні напрями великих інвестиційних проєктів в Україні, зокрема в секторах “зеленої” енергетики, ІТ та агротехнологій.

«Ми хочемо, щоб ви в нас повірили, ми дуже відкриті. Я сам був у бізнесі і знаю, що це не може бути інвестування вигідним тільки одній стороні… Ми хочемо, щоб ви інвестували в Україну і заробляли гроші», - сказав Зеленський.
Він також наголосив, що під час повномасштабної війни в Україні відбулося об’єднання суспільства, сформувалася нульова толерантність до корупції і розуміння національної ідеї, що тільки в єдності, в НАТО та в ЄС - майбутнє країни.

Як повідомляє Офіс Президента, Глава держави на зустрічі зауважив, що нинішня війна продемонструвала певні слабкі місця як в Україні, так і в інших державах. Зокрема, у зв’язку з російськими атаками на українську енергетику розуміємо, що потрібні диверсифікація електропостачання, розвиток відновлюваної енергетики. І вже під час війни Україна почала децентралізацію енергетики й запрошує до співпраці іноземних інвесторів.


Ще одним пріоритетом Президент назвав розвиток IT-сектору, який відіграє надзвичайно важливу роль під час війни. Він також акцентував на тому, що Україна може зробити ще більш вагомий внесок у кібер- та продовольчу безпеку світу.

Своєю чергою голова правління та головний виконавчий директор JPMorgan Chase Джеймс Даймон зауважив: «Ми пишаємося нашою давньою підтримкою України та зобов’язуємося зробити свій внесок у піднесення країни та її народу. Всі ресурси JPMorgan Chase доступні Україні, оскільки вона прокладає свій постконфліктний шлях до зростання».
Зеленський і представники JP Morgan обговорили під час зустрічі, чим такі потужні фінансові структури можуть допомогти Україні, а також кроки, спрямовані на довгострокове зростання після війни.
Крім того, було відзначено важливість підписаного 9 лютого меморандуму про взаєморозуміння між Міністерством економіки України та JP Morgan щодо надання консультацій українському уряду стосовно фінансової стабілізації, отримання суверенних кредитних рейтингів, управління державними активами ліквідності, діджиталізації економіки, визначення можливостей для встановлення тісного економічного зв’язку з Європою.
Також було домовлено про залучення працівників JP Morgan до групи радників і представників фінансово-інвестиційного сектору ринку капіталів разом із компанією BlackRock.
У зустрічі взяли участь також глобальний керівник з альтернативних пропозицій, який займається управлінням активами у JP Morgan, Антон Піль, керівник ринків боргового капіталу у Центральній та Східній Європі, на Близькому Сході та в Африці Штефан Вайлер, глобальний керівник відділу кредитування та депозитів, головний виконавчий директор JPM Wealth Workplace Вінс Ла Падула.
Як повідомлялося, 9 лютого відбулася зустріч президента ДП «НАЕК «Енергоатом» Петра Котіна та віцепрезидента Хартмута Якоба з представниками одного з найбільших американських банківських холдингів JP Morgan. Голова американської делегації Вінсент Ла Падула запевнив, що JP Morgan готовий допомагати "Енергоатому" в короткостроковій та довгостроковій перспективах і прагне долучитися до відбудови критичної української інфраструктури.
Фото: president.gov.ua