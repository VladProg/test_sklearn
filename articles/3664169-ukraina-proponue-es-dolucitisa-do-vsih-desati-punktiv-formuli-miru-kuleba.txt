Україна пропонує Європейському Союзу долучитися до реалізації кожного з десяти пунктів Формули миру Президента Володимира Зеленського.

Про це заявив міністр закордонних справ Дмитро Кулеба на спільному засіданні уряду України та Європейської комісії, повідомляє кореспондент Укрінформу.
Глава української дипломатії зазначив, що запропонована Президентом Зеленським Формула миру відповідає інтересам «не лише України і навіть не лише Європи, а й світу загалом».
«Формула миру – це чіткий стратегічний план з десяти пунктів. Ми працюємо зараз разом із вами над ухваленням резолюції Генеральної асамблеї ООН з нагоди трагічної першої річниці повномасштабного вторгнення рф і розраховуємо, що не лише по суті ця резолюція відповідатиме духу та букві Формули миру, а й безпосередньо підтримає цю ініціативу. Наша пропозиція – щоб Європейський Союз долучився до реалізації кожного з десяти пунктів Формули миру», - сказав Кулеба.
Він додав, що сьогодні мав розмову з главою європейської дипломатії Жозепом Боррелем, під час якої сторони домовилися подвоїти зусилля для мобілізації голосів на користь цієї резолюції.
Як повідомлялося, у листопаді Президент Володимир Зеленський презентував Українську формулу миру. Зокрема йдеться про забезпечення радіаційної, ядерної, продовольчої, енергетичної безпеки, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.
Пізніше Зеленський ініціював скликання Глобального саміту формули миру, запропонованої Україною цієї зими.