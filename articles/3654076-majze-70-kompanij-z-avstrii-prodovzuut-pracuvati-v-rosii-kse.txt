Більшість компаній з Австрії, представлених на російському ринку до війни, продовжують працювати без будь-яких самообмежень.

Як передає Укрінформ, про це йдеться в пресрелізі Київської школи економіки, що є в розпорядженні агентства.
"160 компаній з іноземним капіталом завершили вихід з РФ. Ще 1163 міжнародних підприємства заявили про вихід і припинили операції. Водночас близько 2/3 компаній з Австрії, представлених на російському ринку до війни, продовжують працювати без будь-яких самообмежень", - йдеться в повідомленні.
Зазначається, що станом на 15 січня 160 іноземних компаній (5,3%) здійснили повний вихід з ринку Росії. За останній тиждень їхня кількість збільшилася на 2. Ще 1163 іноземних підприємства (38,5%) згорнули операції та перебувають у процесі виходу. Разом з тим, 493 міжнародних компанії призупинили нові інвестиції, однак залишаються в рф. А ще 1202 – продовжують свою діяльність на російському ринку без змін.
Як зазначається, в останній довоєнний рік австрійські інвестиції в рф становили близько $6 млрд, а російські інвестиції в Австрію - $29 млрд.
За підрахунками KSE Institute, 69% із 63 австрійських компаній залишаються працювати в росії. 14% підприємств з Австрії отримали від KSE статус «вичікують». Ще 14% - у процесі виходу. І лише 3% компаній з австрійським капіталом завершили вихід з російського ринку.
Серед австрійських компаній, які покинули рф, - MM Packaging, яка продала заводи у пскові та санкт-петербурзі, та Petro Welt Technologies, яка надає послуги у сфері видобутку природного газу та нафти. Компанія Swarovski, яка спеціалізується на виробництві ювелірних виборів, призупинила всі продажі у рф та перебуває у процесі згортання діяльності.
Водночас важливий для російської банківської системи Raiffeisen Bank наразі ігнорує заклики покинути ринок росії. Також поки що не планує йти австрійська компанія Rotax, двигуни якої були виявлені на іранських безпілотниках, що атакували критичну інфраструктуру України.
Як повідомляв Укрінформ, за перший тиждень 2023 року російський ринок залишило 11 компаній, ще 1161 компанія перебуває в процесі виходу.