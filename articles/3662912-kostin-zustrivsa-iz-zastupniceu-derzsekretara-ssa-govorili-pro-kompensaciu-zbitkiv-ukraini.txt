Генеральний прокурор України Андрій Костін у Вашингтоні зустрівся зі заступницею державного секретаря США з питань цивільної безпеки, демократії та прав людини Узрою Зея.

Як передає Укрінформ, про це Офіс генпрокурора повідомляє у Телеграмі.
Зокрема, Костін висловив вдячність за експертну підтримку в рамках Atrocity Crimes Advisory Group (ACA), а також технічну, гуманітарну, фінансову та військову допомогу США.
Під час зустрічі сторони обговорили правові механізми компенсації збитків Україні. Генпрокурор підкреслив, що цінує нові ініціативи США, спрямовані проти російських олігархів.
«Справедливість не є повною, доки її не відчує кожен, хто постраждав від війни. Перемога вільного світу можлива лише тоді, коли притягнемо рф до відповідальності та змусимо заплатити», - заявив Костін.
Як повідомляв Укрінформ, Костін перебуває у Сполучених Штатах Америки з офіційним візитом.
Фото: ОГП