Керівник парламентської фракції «Слуга народу» Давид Арахамія анонсував вручення повідомлень про підозру високопосадовцям Міністерства оборони України, звільнення всього керівного складу української митниці.

Про це він написав у Телеграмі, передає Укрінформ.
«Буду інформувати громадськість про анонсовані весняні посадки. Сьогодні: обшуки у податковій; вручення повідомлень про підозру високопосадовцям Міністерства оборони; обшуки у Коломойського по «Укрнафті»; ціла серія негласних слідчих дій; обшуки у Авакова; обшуки у Столара; звільнення всього керівного складу митниці», – зазначив Арахамія.
Він запевнив, що країна під час війни буде змінюватися. «Якщо хтось не готовий до змін, то держава сама прийде і допоможе їм змінитися", – наголосив керівник фракції «Слуга народу».


Як повідомлялося, видання «Дзеркало тижня» опублікувало матеріал, згідно з яким нібито ціни на закупівлю харчів і надання послуг із харчування для військових у контракті Міністерства оборони України перевищують роздрібні у два-три рази. Національне антикорупційне бюро та Спеціалізована антикорупційна прокуратура розпочали розслідування щодо закупівель продуктів для військових Міністерством оборони. Прем’єр-міністр Денис Шмигаль доручив створити оновлену систему закупівель для армії.
Останнім часом з’являється багато повідомлень про викриття корупційних схем, до яких причетні українські митники.
1 лютого у ЗМІ з‘явилася інформація щодо проведення обшуків у олігарха Ігоря Коломойського, колишнього міністра внутрішніх справи України Арсена Авакова, бізнесмена і народного депутата, обраного до Верховної Ради від забороненої політичної партії «Опозиційна платформа – За життя» Вадима Столара.
Фото: sluga-narodu.com