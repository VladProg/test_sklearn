Президент Володимир Зеленський висловив співчуття президенту Туреччини Реджепу Таїпу Ердогану та турецькому народу через землетрус на південному сході країни. Україна пропонує турецькій стороні будь-яку допомогу у подоланні катастрофи.

Як передає Укрінформ, про це йдеться в дописі глави Української держави в Твіттері.
“Висловлюю щирі співчуття Президенту Реджепу Таїпу Ердогану, турецькому народу й родинам загиблих через землетрус на південному сході Туреччини. Бажаю швидкого одужання всім постраждалим. У цей складний час ми будемо поруч із турецьким народом”, - зазначив Зеленський.
Своєю чергою міністр закордонних справ Дмитро Кулеба заявив про готовність України надати необхідну допомогу для подолання наслідків катастрофи.


«Ми глибоко засмучені загибеллю людей і шкодою, спричиненою сьогоднішнім трагічним землетрусом у Туреччині. Серцем ми з родинами загиблих і бажаємо якнайшвидшого одужання постраждалим. Україна готова надати будь-яку необхідну підтримку», - зазначив Кулеба.
Також висловив співчуття родинам загиблих внаслідок землетрусу у Туреччині Прем’єр-міністр України Денис Шмигаль.
«Потужний землетрус у Туреччині. Багато зруйнованих будівель. Є поранені й загиблі. Мої щирі співчуття родинам загиблих, віцепрезиденту Туреччини Фуату Октай та всьому турецькому народу», - зазначив Шмигаль.
Як повідомлялося, внаслідок потужного ранкового землетрусу поблизу турецько-сирійського кордону, загинули понад 300 людей, зруйновано багато будівель. Епіцентр землетрусу силою 7,8 бала знаходився у провінції Газіантеп на півдні Туреччини, але підземні поштовхи відчувалися у кількох країнах регіону, в тому числі Сирії та Лівані.
Фото: АА