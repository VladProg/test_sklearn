Президент України висловив подяку правоохоронним органам за плідний день у протистоянні корупції.

Про це йдеться у відеозверненні Володимира Зеленського наприкінці 343-го дня війни, передає Укрінформ.


«Сьогодні у нашої держави плідний день – плідний у протистоянні тим, хто навіть зараз намагався послаблювати Україну. Нікому ми послаблювати нашу державу не дамо. Я дякую всім правоохоронцям, які сьогодні продемонстрували силу права і держави. Дякую уряду України – за оперативне кадрове реагування», - сказав глава держави.


Він нагадав, що, зокрема, сьогодні було звільнено керівників митниці. Стосовно частини з цих звільнених розпочато дисциплінарні провадження.

«На жаль, у деяких сферах тільки так можна гарантувати законність – змінюючи керівників разом із впровадженням інституційних змін. Змінюючи настільки, наскільки необхідно, щоб врешті люди не бруднилися на посадах», - зазначив Президент.
Сьогодні ж Службою безпеки України, ДБР, Бюро економічної безпеки та прокуратурою в межах відкритих кримінальних проваджень проведено десятки обшуків та інших дій у різних регіонах.


«І – щодо різних осіб. Я не хочу давати політичних оцінок, які можуть бути використані цими особами в інтересах свого захисту. Але я бачу з реакції в суспільстві, що люди підтримують дії правоохоронців. Отже, рух до справедливості відчувається. І справедливість – буде забезпечена», - наголосив Зеленський.


За його словами, особливо важлива чистота процесів у структурах Міністерства оборони і загалом Сил оборони. Будь-яке внутрішнє постачання, будь-які закупівлі – все має бути абсолютно таким же чистим і чесним, як зовнішнє постачання для нашої оборони.
«Хто цьому заважатиме, той не залишиться у відповідних структурах», - наголосив глава держави.


Він окремо подякував працівникам Національної поліції України, які швидко відреагували на ганебні факти, про які стало відомо вчора.
«Факти знущань з дівчат. Розпочато кримінальне провадження. Є перші затримання зловмисників. Процесуальні дії тривають. Насильству в Україні місця не буде», - підкреслив Президент.
Фото: ОП