У Львові до 14-річчя гурту «Антитіла» відкрився музей колективу.

Про це гурт повідомив у Фейсбуці, передає Укрінформ.
«З 12 по 25 грудня у Львові на території !FESTrepublic, вперше відкрито для загалу музей гурту «Антитіла». Музей, який ретельно збирався 14 років творчої діяльності та життя гурту. Ми зібрали разом та привезли до Львова пів тонни експонатів, які пов’язані з творчим шляхом гурту», - йдеться у повідомленні.
Серед експонатів музею перша техніка, на яку знімалися кліпи колективу, перші мікрофони лідера гурту Тараса Тополі, робочі блокноти менеджменту, нагороди і відзнаки гурту, костюми і реквізит зі зйомок кліпів, десятки творчих робіт прихильників гурту, бурштинові картини і уламки ракет, які сипались на голови музикантам під час їхньої служби на Харківщині, пропагандистські видання з деокупованих територій та інші трофеї 130-го батальйону територіальної оборони.
Відвідування музею безкоштовне. Частину його експонатів можна буде придбати, щоб фінансово підтримати волонтерські проєкти Благодійного фонду «Антитіла».
25 грудня у Львові відбудеться єдиний український концерт гурту «Антитіла». Під час заходу вперше наживо зіграють альбом «MLNL», який гурт презентував у другий день повномасштабної війни.
Фото: Антитіла