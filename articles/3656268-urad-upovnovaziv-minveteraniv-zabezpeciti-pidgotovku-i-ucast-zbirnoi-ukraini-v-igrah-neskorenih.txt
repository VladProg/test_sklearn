Кабінет Міністрів уповноважив Міністерство у справах ветеранів забезпечити підготовку і участь національної збірної України в Іграх Нескорених Dusseldorf 2023.

Як передає Укрінформ, про це повідомляє пресслужба Мінветеранів.

Так, розпорядженням КМУ Мінветеранів визначено відповідальним за підготовку збірної команди України, забезпечення її участі разом з національною делегацією в цих змаганнях.
“Наша країна буде представлена на Іграх Нескорених командою із 24 спортсменів з числа військовослужбовців та ветеранів російсько-української війни, які отримали поранення. Вони братимуть участь у змаганнях з таких видів спорту як плавання, біг, штовхання ядра, стрільба з лука, баскетбол на візках”, - йдеться у повідомленні.
Як зазначається, вже затверджено склад робочої групи та план заходів з організації та забезпечення підготовки збірної. До складу робочої групи входитимуть представники керівництва українських міністерств та силових структур, а керівником робочої групи визначено міністра у справах ветеранів.
Ігри нескорених – міжнародні спортивні змагання в паралімпійському стилі, започатковані британським принцом Гаррі, герцогом Сассекським, у 2014 році.
У змаганнях беруть участь військовослужбовці та ветерани, які зазнали травм, поранень, контузії чи захворювання під час виконання бойових завдань при захисті батьківщини.
Як повідомлялося, національні відбіркові змагання, на основі яких буде сформовано склад національної збірної команди України для участі у міжнародних спортивних змаганнях “Ігри Нескорених”, заплановано провести у Львівській області.
Фото: facebook.com/InvictusGamesTeamUkraine/