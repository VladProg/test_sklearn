Посол США в Україні Бріджит Брінк переконана, що в майбутній Україні не може бути місця тим, хто використовує державні ресурси для власного збагачення.

Про це вона заявила у вітальному слові перед лекцією на Київському безпековому форумі лауреатки Нобелівської премії миру Олександри Матвійчук, повідомляє кореспондент Укрінформу.
«Учора Президент Зеленський сказав, що сила суспільства і держави базується на правосудді, на справедливості. Він підкреслив роль журналістів і підкреслив, що до минулого вороття не може бути. У майбутній Україні не може бути місця тим, хто використовує державні ресурси для власного збагачення, оскільки державні ресурси мають слугувати народу, державі», - сказала посол США.
Брінк також висловила сподівання, що всі уроки, яке винесло українське суспільство, мобілізують його та уряд, який є підзвітний українському народу. Вона наголосила, що США продовжать забезпечувати роботу інституцій заради інтересів багатьох, а не обмеженої кількості осіб, щоб усі мали можливості для успіху.
«Це цінності, які ми поділяємо, це цінності, які дали мотивацію для основоположних документів у Сполучених Штатах, і це ті цінності, які вимагають величезного обсягу роботи, аби втілити їх у життя», - додала посол.
Як повідомляв Укрінформ, видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні у два-три рази. Зокрема в матеріалі наводилися дані, що Міноборони законтрактувало яйця по 17 грн за штуку, тоді як роздрібна ціна в магазині Києва зараз близько 7 грн за штуку.
Міноборони наголосило, що відомості про зміст закупівель послуг харчування, які набули поширення у ЗМІ, мають ознаки навмисних маніпуляцій та вводять в оману. Резніков повідомив, що 23 січня особисто на засіданні Комітету Верховної Ради з питань національної безпеки, оборони та розвідки надасть детальні коментарі з питань забезпечення армії харчуванням.