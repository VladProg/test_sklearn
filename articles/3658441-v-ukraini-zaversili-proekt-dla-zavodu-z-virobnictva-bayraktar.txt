Для будівництва заводу з виробництва Bayraktar TB2 в Україні сформовано всю правову базу і завершено проєкт майбутнього підприємства.

Про це заявив посол України в Туреччині Василь Боднар на брифінгу в Медіацентрі Україна — Укрінформ у вівторок.

"На сьогодні сформовано всю правову базу, уже, як ви знаєте, ратифікована відповідна міжнародна угода, є компанія, яка зараз діє в Україні, вона завершила підготовку фізичного проєкту... Ми очікуємо, що завод запрацює протягом двох наступних років і почне випускати вироби з українськими комплектуючими", - сказав дипломат.
У цьому контексті він нагадав, що днями безпілотний винищувач Kızılelma з українським двигуном, розроблений компанією Baykar, успішно пройшов друге льотне випробування.
"Це є свідченням того, наскільки тісно ми співпрацюємо і приносимо конкретні результати, в тому числі, сподіваюсь для майбутнього зміцнення безпеки України", - зазначив посол.
Як повідомлялося, турецька оборонна компанія Bayakar Defence планує за два роки завершити будівництво в Україні свого заводу з виробництва безпілотників Bayraktar TB2 та інших типів.