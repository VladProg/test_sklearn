Компанія SpaceX анонсувала на 2023 рік запуск сервісу Starlink Aviation для літаків.

Про це повідомляє Укрінформ із посиланням на The Verge.
Як зазначається, сервіс забезпечуватиме швидкість Інтернету до 350 Мбіт/с для кожного літака, обладнаного Aero Terminal. В компанії заявили, що цього вистачить для відеодзвінків, онлайн-ігор «та інших видів діяльності з високою швидкістю передачі даних».
Видання пише, що дана швидкість набагато більша за те, що зараз пропонується у літаках. Зараз найчастіше максимальна швидкість інтернету у повітрі досягає близько 10 Мбіт/c, при цьому зʼєднання є лише над континентами, а не над морем чи океаном. Супутникові системи ж пропонують Інтернет зі швидкістю від 30 до 100 Мбіт/с.
У компанії SpaceX наголошують, що покриття буде глобальним і буде доступне під час усього польоту як над землею, так і над водою, із затримкою всього 20 мс.
Очікується, що поставки почнуться в середині 2023 року.
Як повідомляв Укрінформ, на початку жовтня американська компанія SpaceX вивела на орбіту ще 52 мінісупутники для поповнення орбітального угруповання глобальної мережі інтернет-покриття системи Starlink.