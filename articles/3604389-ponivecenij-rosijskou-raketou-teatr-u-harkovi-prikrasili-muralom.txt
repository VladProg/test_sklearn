У Харкові фасад театру музкомедії, який постраждав унаслідок російського ракетного удару, прикрасили муралом - на знак подяки ЗСУ.

Як передає Укрінформ, про це повідомляє Суспільне.
“На розбитому фасаді Харківського театру музичної комедії створюють мурал, присвячений Збройним силам України. У такий спосіб митці хочуть подякувати військовим”, - ідеться в повідомленні.
Як розповів директор закладу Ігор Коваль, уламки російської ракети пошкодили фасад 23 серпня, у День міста. Від вибуху в будівлі повилітали всі вікна.

Стінопис створюють декоратори. Використовують матеріали, що залишились у театрі. На картині будуть зображені акторки театру, а також види зруйнованого Харкова.

"Це Леся Непомняща наша. Нещодавно вона народила донечку. Це Таня Коваль, це Світлана Тимченко. Це Наталя Гаман-Орлова. От вони з надією дивляться на небо. Ну і тут наш тризуб - читається воля. Всі прагнуть до волі, перемоги, до миру. Тут буде чорна завіса - брама театру воєнних дій. Закриває цей період страшний нашого міста. Тут буде танк, там Держпром. І символічно - рукавичка хлопця ЗСУ", - розповідає директор.


Від початку повномасштабного російського вторгнення в Україну театр не дає вистав. З березня, артисти виступають в укриттях, санаторіях з переселенцями, для військових. Тільки в метро навесні відіграли понад 20 концертів.

Через те, що театр не заробляє гроші, утворились борги за комунальні послуги, каже директор. У вимушеному простої понад 200 працівників, вони отримують дві третини від зарплати. Чотири працівники театру служать у лавах Збройних сил України.
Як повідомлялося, харківський театр “Березіль” за виставу “Калігула” отримав Гран-прі Міжнародного Багдадського фестивалю, а актор Максим Стерлик переміг у номінації “найкраща чоловіча роль”.
Фото: Суспільне Харків