Культурні санкції щодо рф є одним з елементів стримування країни-агресора у розв'язаній нею війні проти України.

На цьому наголосив міністр культури та інформаційної політики Олександр Ткаченко на щорічному форумі "Креативна Україна", повідомляє кореспондент Укрінформу.
"Культурні санкції проти росіян - це теж елемент стримування їх у війні. Тому що росія використовує не тільки медіа, а й культуру як, фактично, наконечник на своїх ракетах. В них прикривають цією ширмою те, що вони роблять в нашій країні на війні", - заявив Ткаченко.
За його словами, за період повномасштабного вторгнення рф Україна на культурному фронті чимало зробила. Зокрема, проведено понад 60 різних культурних акцій у країнах Європи та за кордоном, 100 концертних та різноманітних заходів мистецьких колективів, багато виставок, розпочав мовлення російськомовний канал Freedom.
"П'ятсот тисяч примірників книжок українською для українців у десяти країнах світу видано. Українські книжкові полиці з'явилися у двадцяти бібліотеках. Понад 1 мільйон книжок від видавництв було роздано дітям. Національні стенди на книжкових ярмарках цього року були представлені як ніколи потужно включно з нашими авторами у Франкфурті, і в Парижі , і в Лондоні, і у Варшаві", - заявив міністр.
Серед важливих результатів він назвав і те, що 100 міжнародних організацій відмовилися від співпраці з російською федерацією.
"Креативний фронт, тим не менш, продовжує свою діяльність. Він ефективно працює і всередині країни, і за кордоном. Нарощує експорт, що важливо. Пропонує Україну в світі", - підкреслив глава МКІП.
За його словами, нині важливим завданням для МКІП є створення умов для забезпечення зайнятості людей, які працюють у сфері культури, креативних індустрій та інформації, щоб було поновлено та продовжено виробництво в цих сферах, у тому числі завдяки залученню до вирішення цих завдань коштів міжнародних партнерів. Також важливо створити та посилити експортні спроможності.
Як повідомляв Укрінформ, форум "Креативна Україна" розпочав роботу у Києві. Цьогоріч він присвячений ролі креативних індустрій та культури України в сучасних реаліях.