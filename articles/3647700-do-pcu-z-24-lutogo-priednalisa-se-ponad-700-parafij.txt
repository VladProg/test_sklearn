Після початку повномасштабного вторгнення рф на територію України до складу Православної церкви України ввійшли ще понад 700 парафій.

Про це в інтерв'ю LB.ua повідомив Предстоятель Православної церкви України митрополит Епіфаній, передає Укрінформ.
За його словами, за останні чотири роки до ПЦУ приєдналися майже 1,5 тисячі релігійних громад.
"Якщо про кількість релігійних громад, які зараз перебувають у складі Православної церкви України - це десь 8 тисяч парафій. Після повномасштабного вторгнення до Православної церкви України приєдналося ще понад 700 парафій. Тобто загалом, якщо брати останні чотири роки буття незалежності помісної ПЦУ, після Об'єднавчого собору, з боку Московського патріархату до нашої спільноти приєдналося близько 1,5 тисячі релігійних громад. Не просто релігійних громад, а повноцінних храмів, тобто громади, які володіють храмами, майном", - зазначив Епіфаній.
Водночас митрополит зазначив, що кількість парафій на окупованих територіях - близько 2,5 тисячі. З часом їх ставатиме ще менше.


"Якщо порахувати парафії на окупованих територіях, то це приблизно десь 2,5 тисячі. Якщо їх відняти від тієї загальної кількості, якої не афішували, бо насправді в них ніколи не було 12 тисяч парафій. Можливо, зареєстрованих і було, але якщо ми згадаємо, як реєстрували релігійні громади ще в часи президентства Кучми — тоді було розпорядження влади зареєструвати практично в кожному населеному пункті релігійну громаду. Я бачив, як це робили ще на Рівненщині – просто подавали дані, і в адміністрації реєстрували громади, вони існували на папері. Тому зараз, можливо, у них кількісно навіть менше, ніж має на цей час Православна церква України. Поступово російська православна церква в Україні буде зменшуватися, тож громади, які будуть ухвалювати рішення долучатися до Православної церкви України, будуть збільшувати ПЦУ", - наголосив Предстоятель ПЦУ.
Як повідомлялося, Предстоятель Православної церкви України митрополит Епіфаній вперше проведе богослужіння з нагоди Різдва Христового в Успенському соборі Києво-Печерської Лаври.