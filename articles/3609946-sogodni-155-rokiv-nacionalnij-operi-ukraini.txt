Національна опера України імені Т. Г. Шевченка, якій сьогодні виповнюється 155 років, знаходиться на передовій культурного фронту, і ще багато століть писатиме мистецьку історію нашої країни.

Про це написав міністр культури та інформаційної політики Олександр Ткаченко у Фейсбуці, передає Укрінформ.
"Сьогодні виповнюється 155 років відтоді, як Національна опера України показала першу виставу. 8 листопада 1867 року відбувся дебют на сцені нового театру з постановкою «Аскольдова могила», яка розповідала про легендарне минуле Києва. Легендарний театр, де видатні артисти грали музику та вистави всесвітньо відомих композиторів та режисерів, де творили генії української музики. Сьогодні Національна опера України імені Т. Г. Шевченка - на передовій культурного фронту України", - зазначив міністр.
Ткаченко сподівається, що Нацопера ще багато століть писатиме мистецьку історію нашої країни.
Як повідомлялося, Національна опера України в листопаді запрошує на два прем’єрних покази - оперу Дж.Верді «Травіата» та балет «Доктор Фауст», а також балет «Віденський вальс», присвячений пам’яті художнього керівника балетної трупи театру Аніко Рехвіашвілі.