Президент Володимир Зеленський заявив, що за час війни його найбільше розчарували посадовці, які виїхали 24 лютого замість того, щоб захищати свою державу.

Про це Зеленський сказав під час пресконференції "Лютий. Рік незламності", передає кореспондент Укрінформу.
"Розчарували всі ті, хто поїхали 24 числа. Всі ті, хто виїхали з Києва, ті, хто виїжджали з міст, сіл, які повинні керувати державою, або охороняти її, битися за неї. Всі ці люди мене розчарували", - сказав Президент.
Крім того, Зеленський зазначив, що помилок за цей рік у нього було достатньо. "З ранку до ночі я роблю вибір. Я жива людина, як би хто там не хотів. І щоденно я напевно помиляюсь, я впевнений в цьому", - сказав Президент.
Разом з тим він наголосив, що фатальних помилок, як у Президента країни у нього не було.
Як повідомляв Укрінформ, вже рік наша країна живе у важких умовах: повномасштабне вторгнення росії на територію України розпочалося о 3:40 24 лютого 2022 року.
Фото: ОП