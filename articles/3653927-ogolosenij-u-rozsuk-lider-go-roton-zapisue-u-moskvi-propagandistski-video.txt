Оголошений у розшук лідер харківської організації "Потон" Павло Оніщенко, якому змінили запобіжний захід і випустили з СІЗО для участі в захисті країни, наразі знаходиться у столиці рф.

Про це повідомив у Фейсбуці голова ГО «Декомунізація. Україна» Вадим Поздняков, передає Укрінформ.
«А тим часом все, як я і думав. Голова харківської організації "Потон" Паша Оніщенко виплив у Москві. Його відпустили з СІЗО через те, що він мав воювати. Яким чином він перетнув кордон? Ну і всі представники харківської патріотичної спільноти, які з ним ручкалися, помийте руки з милом», - зазначив Поздняков.

Сам Оніщенко у своїх соцмережах публікує відео, де озвучує типові російські наративи щодо України та української влади. Він заявив, що знаходиться «в центрі нашого слов’янського світу», і у Москві ніхто «не забороняє символи української культури», а Україною «керує американський уряд». У відео він також розповідав про «один народ», «спільну історію та корені».
Як повідомляв Укрінформ, у березні суд у Полтаві змінив Оніщенку запобіжний захід у вигляді тримання під вартою, його випустили з СІЗО для участі в захисті країни. У своєму першому зверненні після звільнення він заявив, що «плакав» від побачених обстрілів українських міст і обіцяв записатися до тероборони після владнання особистих справ. Однак згодом користувачі соцмереж оприлюднили фото Оніщенка, який знаходиться на вулицях Праги, пізніше він опинився у Великій Британії.
На початку вересня 2022 року прокуратура повідомила, що Оніщенка оголошено в розшук, оскільки він не з’явився на судове засідання у справі щодо нападу на правоохоронців, у якій він є обвинуваченим, а заяви Оніщенка з-за кордону щодо нападу росії на Україну вивчаються на предмет наявності складу злочину у його висловлюваннях. Тоді ж офіційно було підтверджено, що підставою для його виїзду за кордон стала наявність чотирьох дітей.
Також як повідомив у коментарі Укрінформу речник Харківської обласної прокуратури Дмитро Чубенко, щодо лідера ГО «Потон» Павла Оніщенка, який наразі перебуває у Москві, відкрили кримінальне провадження за виправдовування агресії рф.
«У січні 2023 року за процесуального керівництва прокуратури розпочато досудове розслідування за ч. 2 ст. 436-2 КК України (виправдовування, визнання правомірною, заперечення збройної агресії російської федерації проти України, глорифікація її учасників)», - повідомив Чубенко.
Він нагадав, що в березні 2022 року суд відмовив у задоволенні клопотання прокурора щодо продовження Оніщенку запобіжного заходу у вигляді тримання під вартою, і він вийшов із СІЗО.
«Наразі проводиться комплекс слідчих дій та експертиз, після отримання результатів яких буде вирішено питання щодо заочного повідомлення про підозру за фактом його висловлювань», - зазначив Чубенко.
Читайте також: Справа Poton: заарештували ще одного підозрюваного у нападі на службовців СБУ
Як повідомлялося, 3 червня 2020 року машину з правоохоронцями, які перебували у службових справах на території Краснокутського району, оточили громадяни з сокирою та ножами, вони назвали себе поселенцями «Слобожанської січі». Чоловіки погрожували працівникам правоохоронного органу, порізали шини та вистрелили у вікно автомобіля.
Тоді було затримано п’ятьох осіб віком від 34 до 42 років, серед них організатор вказаної «січі», лідер організації "Потон" Павло Оніщенко. Всім оголосили підозри. Оніщенка та його підручних відправили в СІЗО.
Справа проти них ведеться за ч. 1 ст. 345 (погроза або насильство щодо працівника правоохоронного органу) та за ст. 348 (посягання на життя працівника правоохоронного органу) Кримінального кодексу України.
Павло Оніщенко – колишній оперуповноважений міліції. Після звільнення він організував громадську організацію "Потон". Став відомим у місті своїми рейдами по аптеках, які продають нарковмісні препарати без рецептів, і так званих наливайках, а також організація заявила, що протистоятиме незаконним порубкам лісів в області.
Після затримання Оніщенка тодішній керівник обласної поліції Валерій Сокуренко заявив, що правоохоронці мають заяви і від власників аптек, і від інших підприємців про те, що «потонівці» займалися вимаганням грошей і фактично намагалися обкладати даниною бізнесменів.