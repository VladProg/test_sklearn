Військовий кореспондент, спортивний коментатор, поет Дмитро Лазуткін презентував у Житомирі свою нову збірку віршів «Закладка».

Про це повідомляє кореспондент Укрінформу.
«Річ у тім, що від початку війни я отримав акредитацію Міністерства оборони, як кореспондент, який може працювати в зоні бойових дій. Відповідно, це наклало відбиток на те, що було написано. Важко було вирішити, чи залишати цю книгу в початковому варіанті, або все таки додавати нові тексти. Я повагався і зрозумів, що зараз час цих віршів та інтегрував їх у книгу. Як на мене, вийшло дуже органічно», - розповів Лазуткін.






Військовий кореспондент Дмитро Лазуткін презентував у Житомирі книгу «Закладка» / Фото: Ірина Чириця, Укрінформ































За його словами, спочатку книга планувалася як збірка ліричних текстів, але війна внесла свої корективи. Як стверджує автор, його книга – це своєрідний поетичний репортаж та поетична фіксація реальності. У ній зібрано чимало текстів із часів АТО та волонтерських поїздок на схід України. Орієнтовно чверть віршів написані вже з початку повномасштабної війни.
«Всі історії, які є в нових текстах, побудовані на реальних персонажах та подіях. Зокрема, там тексти, навіяні подіями в Маріуполі, поїздками в Бахмут, Дергачівський район на Харківщині», - додав Лазуткін.
Перша презентація книги «Закладка» відбулася в Києві. Після Житомира автор поїде в Івано-Франківськ та інші українські міста.
Дмитро Лазуткін відомий як автор текстів пісень гурту «Kozak System». Зокрема, це «Реквієм» і «Така спокуслива».