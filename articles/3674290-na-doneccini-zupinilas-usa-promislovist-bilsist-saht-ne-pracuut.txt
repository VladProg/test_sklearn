На Донеччині наразі вся промисловість зупинена, вуглевидобувні підприємства в більшості не функціонують.

Як передає кореспондент Укрінформу, про це в четвер, 23 лютого, на брифінгу повідомив керівник Донецької обласної військової адміністрації Павло Кириленко.
«Якщо казати про промисловість Донеччини, то зараз не функціонують ключові підприємства області. Фактично на території області вся промисловість, і в місті Краматорську, є такою, що зупинена, частина її релаксована для продовження її функціонування, але це незначна частина», - сказав очільник області.

Він додав, що ключові платники податків зупинені саме у зв’язку з тим, що буквально в перші тижні, місяці війни були ракетні удари ворога саме по ключових підприємствах регіону, хоча ті не мають відношення до оборонного комплексу.
«Вуглевидобувні підприємства в більшості своїй не функціонують на Донеччині. Центральна частина області, там може функціонувати вуглевидобувне підприємство, але називати також не буду їх… Відразу скажу, що це не статистика, це перевірений факт з урахуванням даних розвідки, що до 70% інформації ворог бере саме із засобів масової інформації наших національних», - пояснив Кириленко.
Як повідомлялося, Донецька область перебуває під постійними обстрілами російських військ.
Пріоритетом для армії рф, як і раніше, залишається вихід на адміністративні кордони Донецької та Луганської областей.