На Прикарпатті, у місті Косів, відкрили виставку сучасного одягу з овечої шерсті, створеного за автентичною технологією. Його авторка – Галина Томащук, ткаля у 5-му поколінні.

Про це у Фейсбуці повідомляє Косівський музей народного мистецтва та побуту Гуцульщини, передає Укрінформ.

«Під гаслом «етнічно та екологічно» у Музеї відбулася презентація дебютної виставки колекції одягу бренду «Веретено». Його засновниця - Галина Томащук, ткаля у 5-му поколінні. Створює сучасний верхній одяг і вироби для дому з овечої вовни за автентичною технологією», - йдеться у повідомленні.
Зазначається, що авторка етнічного одягу родом з села Яворів – найпотужнішого осередка народного ткацтва в Україні.
«Тут виготовляють ліжники – цупкі ткані вовняні ковдри з ворсовою поверхнею. Тож саме ліжникарство надихнуло пані Галину на створення авторських виробів», - запевняють у Косівському музеї.
Усі вироби майстрині є втіленням сучасної інтерпретації традицій яворівського ліжникарства. Новітній крій та дизайн поєднується з ткацькою технологією, яка майже не зазнала змін з минулих століть.
Для виготовлення етнічного одягу багато часу займає підготовка пряжі: зістрижену з овець вовну запарюють гарячою водою та миють у холодній, сушать, відбирають за відтінками, фарбують, розчісують. Після прядіння ниток на 100-літньому ткацькому верстаті народжуються деталі виробів. Заключним етапом обробки є декількагодинне холодне валяння у «валилі» при водяному млині. Після цього тканина стає щільною та міцною, а одяг, створений за такою технологією, – екологічний, теплий, зручний та затишний.
Створення тканих виробів стало улюбленою сімейною справою Галини Томащук: у підготовчих процесах майстрині допомагають чоловік та його мама.