У Національній опері України 23 грудня відбудеться прем’єрний показ поновленого балету «Снігова Королева».

Про це повідомляє Міністерство культури та інформаційної політики, передає Укрінформ.
«Снігова Королева» – це балет за мотивами однойменної казки Ганса Крістіана Андерсена. Музична складова вистави – компіляція творів Едварда Гріга, Жуля Массне та інших композиторів.

"Наразі творча група театру, до якої долучились Микола Дядюра, Сергій Голубничий та Віктор Іщук, зробила переосмислення музичної складової балету – були вилучені фрагменти творів російських авторів та замінені на роботи інших композиторів. Зміни, хоч і не значні, відбулися і в хореографії", - зауважують у МКІП.
Загалом прем’єра балету в постановці Аніко Рехвіашвілі (диригент-постановник Олексій Баклан, художник-постановник Станіслав Петровський, художник костюмів Наталія Кучеря) відбулася в 2016 році.

Його вже мали змогу оцінити глядачі за кордоном – в Афінах, в концерт-холлі «Мегарон» 15 запланованих вистав пройшли з аншлагом, навіть довелося робити дві додаткові. Місцева преса дала високу оцінку українським виконавцям, навіть назвала виставу «світовою прем’єрою».
Прем’єрний показ поновленого балету «Снігова королева» відбудеться 23 грудня о 17:00.
Фото: МКІП