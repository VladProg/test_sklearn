Космічний телескоп James Webb вперше після початку роботи у космосі зробив фотографію екзопланети.

Як передає Укрінформ, про це повідомляє Європейське космічне агентство (ESA).
Екзопланетою на зображенні телескопа є HIP 65426 b. Вона приблизно у 6-8 разів перевищує масу Юпітера і за віком молода (приблизно від 15 до 20 мільйонів років) порівняно із Землею, якій 4,5 мільярда років.

Астрономи відкрили планету ще в 2017 році за допомогою інструменту SPHERE на великому телескопі Європейської південної обсерваторії в Чилі та зробили її зображення за допомогою коротких інфрачервоних хвиль.
Зображення James Webb, зроблене в середньому інфрачервоному світлі, показує нові деталі, які наземні телескопи не змогли б виявити.
Як повідомляв Укрінформ, космічний телескоп James Webb зробив декілька нових світлин планети Юпітер.
Найпотужніший телескоп «Джеймс Вебб» (James Webb) вартістю 10 мільярдів доларів був запущений у космос наприкінці грудня. Серед ключових цілей обсерваторії – вивчення перших екзопланет, зірок-піонерів.
Фото: NASA/ESA/CSA