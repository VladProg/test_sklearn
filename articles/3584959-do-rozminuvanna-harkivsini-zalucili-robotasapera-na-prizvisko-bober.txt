На Харківщині при розмінуванні почали використовувати робота «Мастиф», який прибув зі США.

Про це повідомила у Фейсбуці пресслужба ГУ ДСНС у Харківській області, передає Укрінформ.
«Відтепер саперам у розмінувальних роботах буде допомагати спеціальний робот, якого було доставлено напередодні з Вінницького гарнізону ДСНС. Це роботизований комплекс для проведення розвідки та дистанційного розмінування Superdroid Robots «Мастиф», який було презентовано саперам за підтримки Злученого Американського Українського Допомогового Комітету», - йдеться у повідомленні.
Зазначається, що рятувальники дали роботу жартівливе ім'я «Бобер». Робот уже використовується зведеним загоном ДСНС на Балаклійщині.

«Спочатку сапери за допомогою дронів виявляють розтяжки, протитанкові та протипіхотні міни, а потім, використовуючи робота, будуть їх знищувати», - пояснили в управлінні.
Сапери подякували за підтримку у придбанні роботизованого комплексу Злученому Американському Українському Допомоговому Комітету в особі директора Нестора Зарічного та секретаря Мотрі Вотерс, за оперативну доставку зі Сполучених Штатів Америки - директору «Нова пошта Глобал» Юрію Бенетівському.






Роботизовані комплекси допомагають саперам ДСНС розміновувати деокуповану територію / Фото: ГУ ДСНС України у Харківській області

















































«Окрема подяка координатору проєкту Олександру Кравченку, а також усім українцям у Сполучених Штатах Америки, які долучились до збору коштів на даний роботизований комплекс», - зазначили в ГУ ДСНС.
Як повідомлялося, за даними ДСНС, у Харківській області інтенсивність замінування територій значно більша, ніж на Київщині, найбільше – протипіхотних мін, якими всипані землі вздовж доріг. До кінця року мають бути розміновані об’єкти енергопостачання та житлово-комунального господарства, навчальні та медичні заклади, близько 4 тис. км доріг, а також мають бути очищені території під лініями електропередачі – це ще близько 50 км для обстеження - та весь житловий фонд.