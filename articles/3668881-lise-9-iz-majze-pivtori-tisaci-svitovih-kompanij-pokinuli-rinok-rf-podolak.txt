Лише 9% із майже півтори тисячі світових компаній залишили ринок російської федерації.

Як передає Укрінформ, про це радник керівника Офісу Президента Михайло Подоляк повідомив у Телеграмі.
«Майже рік війни. І лише 9% із майже півтори тисячі світових компаній покинули ринок рф… Серед західних компаній, які залишилися працювати в росії, найбільшу частку становлять німецькі (19,5%), 12,4% - американські, 7% - японські», - заявив Подоляк.
Зокрема, залишилися працювати в державі-терористі: METRO, Leroy Merlin, Auchan, Nestle, Unilever, Procter & Gamble, Siemens, Pfizer, Philip Morris, Bayer, Acer, Alibaba, CloudFlare, Societe Generale, Credit Suisse, Lenovo, Asus, Cersanit тощо.
Також Подоляк повідомив, що деякі західні банки взагалі за рік повномасштабної війни отримали надприбутки в росії.
«Raiffeisen збільшив прибуток у росії на 313%. За 2022 рік прибуток російського філіалу склав 474 мільйони євро, і це найбільша сума серед філіалів Південно-Східної Європи. Податок на прибуток компаній у росії - 20%. Отже, Raiffeisen за останній фінансовий рік поповнив російську казну на 94,8 мільйона євро тільки цим податком. Сума інших зборів набагато більша. Тобто це і є податок на війну, на вбивства українців», - заявив радник керівника ОП.
Більше того, Raiffeisen визнав псевдореспубліки «л(д)нр», запропонувавши частково мобілізованим кредитні канікули. Його приклад наслідували Citibank, Credit Europe Bank й OTP Bank.
Подоляк також нагадав, що нещодавно НАЗК визнало американську корпорацію міжнародним спонсором війни. Компанії належать такі дочірні підприємства та бренди, як Gillette, Fairy, Tide, Ariel, Lenor, Mr. Proper, Pampers, Always, Head & Shoulders, Pantene, Old Spice, Hugo Boss, Max Factor тощо.
«Вони не лише не вийшли з ринку рф, але й продовжують роботу комбінату побутової хімії, що є найбільшим у світі виробником мийних засобів для P&G, і заводу з виготовлення лез та станків для гоління Gillette», - зазначив він.
Радник керівника ОП зазначив, що працюючи в рф, міжнародні компанії сплачують у російський держбюджет податки, які використовуються для виготовлення продукції оборонно-промислового комплексу.
Загальний річний виторг цих 1200+ компаній у росії - майже 290 мільярдів доларів. Це п’ята частина ВВП рф.
«Окрім того, компанії ще й сприяють мобілізаційним заходам. Відповідно до нового російського законодавства, корпорації, які працюють у рф, змушені сприяти призову працівників до армії та фінансувати їхнє військове спорядження. Не вийти з ринку рф за рік повномасштабної війни - це не випадковість, а свідома позиція», - наголосив Подоляк.
За його словами, не варто забувати і про рівень корупції у рф. «Кожен бізнес поповнює кишені безпосередньо путіна та його оточення - авторів агресивної війни в центрі Європи. Пасивна бездіяльність - це також злочин. Поповнюючи російський бюджет мільярдами доларів, вони заважають швидко та в правильний спосіб завершити війну», - додав Подоляк.
Він також наголосив, що єдиний можливий шлях закінчення війни - це абсолютна поразка росії, трибунал для вищого керівництва й військового командування та репарації для України.
«А колективний Захід, чий ринок для міжнародних корпорацій є пріоритетнішим, ніж рф, має проявити жорстку позицію. Зрештою кожен суб’єкт у цій партії має визначитися: декларувати цінності на папері чи діяти. Мовчання вбиває. Буквально», - заявив Подоляк.
Як повідомляв Укрінформ, 8 лютого перший віцепрем'єр-міністр – міністр економіки Юлія Свириденко та радник керівника Офісу Президента Владислав Власюк провели зустріч із послами «Групи семи» (G7) з питань посилення санкцій проти рф.