В Україні відбудеться оборонний хакатон для забезпечення кібербезпеки держави.

Про це під час брифінгу в Медіацентрі Україна — Укрінформ сказала заступниця міністра оборони Ганна Маляр.
Вона зазначила, що упродовж останніх 8 років росія веде повноцінну кібервійну проти України, нарощує свої наступальні дії на цьому фронті, застосовує нові види кіберзброї, змінює свої тактики та механізми.
“Ми також маємо інструменти та засоби, і під час хакатону ставитимуться дуже чіткі цілі та завдання. Це важливий крок у координації зусиль кіберспільноти в рамках виконання завдань кібероборони України. Також будуть опрацьовані організаційно-правові засади діяльності кібероборони, створення та впровадження провідних рішень кіберборотьби”, - поінформувала заступниця міністра.
Як повідомляв Укрінформ, Верховна Рада 28 липня ухвалила закон, який надає Державній службі спеціального зв’язку та захисту інформації України (Держспецзв'язку) повноваження формувати та реалізовувати державну політику у сфері активної протидії агресії у кіберпросторі.