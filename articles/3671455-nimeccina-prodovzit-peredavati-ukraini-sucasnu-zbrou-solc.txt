Німеччина буде продовжувати передавати Україні сучасні системи озброєнь.

Про це заявив канцлер ФРН Олаф Шольц з трибуни Мюнхенської безпекової конференції, повідомляє кореспондент Укрінформу.
«Ми підтримуватимемо. Стільки, скільки буде потрібно», - сказав канцлер.
Канцлер також нагадав, що лише Німеччина минулого року надала Україні різноманітної допомоги на понад 12 млрд євро та прийняла понад 1 млн біженців, надавши їм повний доступ до ринку праці та освіти.
Він зазначив, що ФРН наразі надає Україні високосучасні озброєння, боєприпаси та інші військові продукти більше, ніж будь-яка країна в материковій Європі, та буде продовжувати це. Глава уряду підкреслив, що таким чином Німеччина відповідає очікуванням її партнерів і перебирає на себе роль лідера.
«Якщо путін думає, що він може продовжувати, а ми втомимося та припинимо допомагати Україні, то він помиляється, цього не станеться», - запевнив політик.
Водночас він підкреслив неприпустимість доведення ситуації до прямого конфлікту між НАТО та росією, запобігти чому мають спільні дії союзників. Так було з усіма важливими видами озброєння, які країни передавали – від гаубиць і ракет до БМП і танків. Отже, збереження балансу між якнайкращою допомогою Україні та уникненням ескалації має велике значення та буде підтримуватися партнерами.
Треба готуватися до довгої війни, визнав німецький політик, додавши, що треба дати зрозуміти путіну, що Захід стоятиме на боці України на всьому цьому шляху. путін, за словами Шольца, ніколи не думав, що буде така велика підтримка Україні. Зокрема, Шольц нагадав, що лідери G19 на саміті заявили про неприпустимість використання ядерної зброї.
Як повідомлялося, 59-а Мюнхенська безпекова конференція проходить з 17 до 19 лютого.
Для Шольца нинішня конференція є другою на посаді глави держави.
Фото: Twitter/Munich Security Conference