Головний тренер футболістів «Шахтаря» Ігор Йовичевич прокоментував успіх своїх підопічних у двоматчевому двобої над французьким «Ренном» в 1/16 фіналу Ліги Європи.

Наставник подякував команді за те, що вона робить футбольну історію, передає Укрінформ.
«Перед матчем ми знали, що буде важко, що треба буде терпіти, і команда показала характер. Це не одноразовий епізод, не виняток, а стиль «Шахтаря». Великий респект команді. Отримую задоволення, коли бачу, як б’ються наші футболісти. Це не порожні слова, адже ми граємо за Україну. Я знімаю кепку перед командою за те, що вона показала, що робить історію.
Перший тайм був особливо важким. Суперник змушував під нього підлаштовуватися. Особливо Доку - таких футболістів дуже мало загалом. Він сам грав проти нас, можна сказати. У другому таймі, думаю, ми діяли солідно... Тепер слід відпочити і дочекатися результатів жеребкування 1/8 фіналу», - сказав тренер.
Жеребкування 1/8 фіналу Ліги Європи УЄФА відбудеться 24 лютого. Матчі пройдуть 9-го та16 березня.
Фото: facebook.com/fcshakhtar.