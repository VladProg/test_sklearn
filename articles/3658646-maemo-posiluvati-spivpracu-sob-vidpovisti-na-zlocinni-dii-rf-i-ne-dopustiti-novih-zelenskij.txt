Президент Володимир Зеленський наголосив на необхідності посилювати співпрацю у вільному світі, щоб не лише відповісти на чергові російські злочинні дії, а й не допустити нових.

Про це у своєму зверненні наприкінці 335-го дня повномасштабної війни сказав Президент Володимир Зеленський, передає Укрінформ.

Відео: ОП
“росія готується до нової хвилі агресії з тими силами, які вона здатна мобілізувати. Зараз окупанти вже посилюють тиск на Бахмутському, Вугледарському та інших напрямках, а хочуть посилити тиск масштабніше. Щоб не визнавати помилковість агресії, господарі росії хочуть кинути більше своїх людей і техніки в бойові дії. А отже, ми всі у вільному світі маємо посилювати нашу співпрацю, щоб не лише відповісти на чергові російські злочинні дії. Хоча це буде, буде, звичайно. Буде відповідь. А щоб настільки, наскільки можливо, не допустити нових російських злочинних дій. Ініціатива у війні має залишатися за нашими силами”, - наголосив Зеленський.
Він розповів, що сьогодні провів телефонну розмову з президентом Франції Емануелем Макроном, а також - зустріч із президентом Фінляндії Саулі Нііністьо, який прибув із робочим візитом до Києва, і “почув сьогодні повне розуміння ситуації та в розмові з паном Президентом Макроном, і в розмові з паном Президентом Фінляндії”.
“Є новий пакет підтримки від Фінляндії, зокрема оборонної. Є готовність посилювати санкції проти росії та долучитися до наших дипломатичних ініціатив. Є бачення того, як можемо з користю для наших країн використати цей рік для співпраці в межах європейських та євроатлантичних інституцій. Тобто сьогоднішній день завдяки французькому та фінляндському етапам нашого дипломатичного марафону дозволив суттєво посилити український захист. Головне тепер – це швидкість реалізації всього того, про що ми домовилися”, - підкреслив глава Української держави.
Окрім того, додав Зеленський, під час розмов з лідерами Франції та Фінляндії детально обговорив пункти формули миру.
“Дуже важливо, щоб європейське лідерство в цих дипломатичних зусиллях було відчутним. І сьогодні, зокрема в розмові з Еммануелем, я був радий почути його лідерські ініціативи. Вдячний також Фінляндії за бачення ролі цієї держави в гарантуванні нашої спільної безпеки згідно з Формулою миру”, - підкреслив Зеленський.
Як повідомлялося, 24 січня Президент Фінляндії Саулі Нііністьо прибув з візитом в Україну та зустрівся з Президентом Володимиром Зеленським.
Також цього дня Президент Зеленський у телефонній розмові з Президентом Франції подякував за проривне рішення надати легкі танки та за подальше посилення обороноздатності України, зокрема, передовими системами ППО.