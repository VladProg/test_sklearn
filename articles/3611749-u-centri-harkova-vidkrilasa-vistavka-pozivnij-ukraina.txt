У центрі Харкова на площі Свободи біля волонтерського намету “Все для Перемоги” відкрилася виставка Нікіти Тітова “Позивний Україна”

Про це художник повідомив у Фейсбуці, передає Укрінформ.
“Вулична виставка починає працювати, як тільки роботи розвісили. Тож урочисте відкриття відбулося. Пишаюся самим місцем, де вона з'явилася, це наш харківський намет, місце, яке з 14 року стало не тільки символом боротьби за Україну в Харкові, а й справжнім музеєм цієї війни і волонтерським центром одночасно”, - написав Тітов.

Як уточнив у коментарі агентству діджитал-митець (усі його роботи можна побачити в Фейсбуці), на виставці біля намету представлено 18 робіт, усі вони намальовані для спільного з Українським ветеранським фондом проєкту “Позивний Україна”.

Роботи також можна знайти в мережі за однойменним хештегом.
“Позивний Україна” – це проєкт про цивільних зі звичайними професіями, які стали на захист України.

Нікіта Тітов - художник-плакатист із Харкова, автор лаконічних і водночас емоційних малюнків. Широко відомим став після подій на Майдані, коли своє бачення тих подій показав на плакаті «Країна народжується».
Торік Нацбанк України ввів у обіг п’ятигривневу монету, на якій зобразив «Передову» Тітова. Її визнали найкращою монетою 2020 року в номінації «Краще розкриття теми».
Фото: Нікіта Тітов, Facebook