У липні поточного року на ІТ-периметр НЕК «Укренерго» здійснено 146 млн кібератак, з них 87% – з росії та тимчасово окупованих Донецької та Луганської областей.

Про це повідомив голова правління компанії Володимир Кудрицький у Фейсбуці, передає Укрінформ.

«146 мільйонів разів якісь користувачі намагалися «пробитися» через захист IT-мереж «Укренерго» протягом липня. Ніхто не ховається. Нашу компанію перевіряють на міцність. 87% «звернень» - з росії та з тимчасово окупованих територій Донецької та Луганської областей, де російські оператори працюють в порушення міжнародних правил», - наголосив він.
За словами очільника компанії, пікове навантаження кіберзахист «Укренерго» відчув у 20-х числах, коли НЕК прозвітувала про успішний експорт електроенергії в ЄС та прибутки держави від нього.
«На початку року російські хакери активізувались, коли ми приєднали Українську мережу до ENTSO-E. Влітку - коли ми почали допомагати Європі. Вдячний нашій ІТ-команді, яка ефективно відбиває всі ці атаки», - додав Кудрицький.
Як повідомлялось, наприкінці липня ENTSO-E більш ніж удвічі збільшило доступний обсяг міждержавних перетинів для експорту/імпорту електроенергії між Україною та Європою. Від 28 липня обсяг доступного перетину електромереж становить 250 МВт. Перший день поставки - 30 липня. Цей перетин розподілятиметься порівну між Румунією та Словаччиною.
Водночас доходи держави від доступу до міждержавних електромереж за місяць експорту електроенергії до Євросоюзу становили понад 700 мільйонів гривень. Це при «старій» пропускній спроможності у 100 МВт.