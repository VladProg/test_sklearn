Європейський Союз планує в рамках нового пакету санкцій проти росії запровадити обмежувальні заходи проти осіб, причетних до викрадення українських дітей.

Як передає Укрінформ, про це повідомляє EUobserver.
Зазначається, що до санкційного списку будуть включені 62 фізичні особи, проти яких ЄС має намір запровадити обмеження.
Йдеться про військовослужбовців, місцевих політиків, пропагандистів тощо.
До санкційного списку також можуть потрапити й віцепрем’єрка Республіки Башкортостан Ленара Іванова, московський чиновник В’ячеслав Духін та уповноважена з прав людини Тетяна Москалькова.
Згідно з повідомленням, їм загрожує заборона на отримання віз і заморожування активів на території ЄС за сприяння в організації масового викрадення українських дітей з тимчасово окупованих українських територій.
“Чорний список” ЄС також супроводжується доказами, зібраними для того, щоб протистояти судовому оскарженню в Європейському суді, що підвищує ймовірність того, що вказані особи потраплять до післявоєнних трибуналів.
Загалом у санкційному списку ЄС вже 1 412 росіян.
Як повідомляв Укрінформ, уповноважений Верховної Ради з прав людини Дмитро Лубінець заявив, що на території росії можуть перебувати близько 150 тисяч незаконно вивезених українських дітей.