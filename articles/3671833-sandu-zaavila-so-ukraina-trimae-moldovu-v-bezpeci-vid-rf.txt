Розв'язана проти України російська війна несе цілком конкретні ризики для Молдови.


Про це заявила президентка країни Майя Санду під час дискусії на Мюнхенській конференції з безпеки, повідомляє кореспондент Укрінформу.
«російська війна проти України чинить надзвичайний вплив на всі аспекти нашої безпеки, в тому числі ризик військовий… Україна тримає нас у безпеці», - підкреслила президентка.
Вона зауважила, що за останні місяці було зафіксовано 4 ракети, які порушили повітряний простір Молдови, уламки упали на землю. Республіка потребує засобів ППО, зауважила її лідерка.
Санду наголосила на важливості зміцнення співробітництва з НАТО.
Водночас на запитання, чи не на часі Молдові відмовитися від нейтрального статусу, Санду визнала, що населення не підтримує його зміну більшістю.
«Нейтральність не може захистити нас. Але наразі немає достатньо підтримки в суспільстві змінити ситуацію», - визнала політик.
Великою мірою це є результатом величезного впливу російської пропаганди. росія веде потужну гібридну війну проти Молдови, сказала її лідерка. В цьому контексті вона згадала кібератаки, використання енергетики як зброї, спроби викликати протести населення з метою скинути легітимно обрану владу тощо.
«Пропаганда є великим викликом для нашої демократії», - сказала Санду.
Вона зауважила, що Кишинів зацікавлений у співробітництві з Альянсом у питаннях кіберзахисту та боротьби з пропагандою тощо, адже відбити самим потужний роспроп дуже важко.
Санду також підкреслила, що попри нейтральний статус Молдова хотіла би бути членом «європейського безпекового поясу».
Як повідомляв Укрінформ, 16 лютого співробітники прикордонної поліції Молдови виявили уламки ракети біля КПП Ларга на кордоні з Україною. Зону оточили. На місце виїхали сапери та співробітники прокуратури Бричан.
Це вже четвертий випадок, коли уламки ракет після бомбардувань росією України падають на території Молдови.
Фото: twitter