Вищий антикорупційний суд ще на два місяці продовжив термін тримання під вартою колишнього народного депутата, який обвинувачується у пропозиції рекордного хабара у 22 мільйони євро за можливість будувати метро в місті Дніпро.

Як передає Укрінформ, про це повідомляє пресслужба Спеціалізованої антикорупційної прокуратури в Фейсбуці.
“7 лютого 2023 року у ході підготовчого розгляду колегія суддів ВАКС задовольнила клопотання прокурора САП та продовжила строк дії запобіжного заходу у вигляді тримання під вартою з альтернативою внесення 85 млн грн застави народному депутату України VIII скликання, який обвинувачується у пропозиції надання 22 млн євро міському голові міста Дніпра за сприяння у будівництві метрополітену в місті Дніпро”, - йдеться у повідомленні.
Як зазначається, дію запобіжного заходу продовжено ще на 2 місяці - до 07 квітня 2023 року.
Також суд відмовив стороні захисту в задоволенні клопотання про повернення обвинувального акту прокурору.
Наступне засідання у справі призначено на 23 лютого 2023 року.
Як повідомлялося, 18 жовтня у НАБУ поінформували, що затримали колишнього народного депутата на спробі дати меру Дніпра Борису Філатову хабаря в розмірі 22 мільйони євро.
За інформацією слідства, ці гроші пропонувалися за можливість отримати підряд з будівництва метро у місті.
Зі свого боку адвокат колишнього народного депутата, ексголови компанії "УкрБуд" Максима Микитася, обвинувачуваного у пропозиції хабаря, під час судового засідання з обрання йому запобіжного заходу заявив, що дії мера Дніпра виглядають як провокація хабаря. За його словами, Філатов написав заяву в НАБУ на Микитася ще 5 вересня, не маючи від нього відповідної пропозиції. Також захист Микитася вважає оголошену йому підозру у хабарництві необґрунтованою.
Під час засідання з обрання запобіжного заходу прокурор Спеціалізованої антикорупційної прокуратури Сергій Подгорець клопотав у ВАКС про обрання Микитасю запобіжного заходу у вигляді тримання під вартою з можливістю внесення застави у розмірі 200 млн грн.
Вищий антикорупційний суд тоді обрав екснардепу Микитасю запобіжний захід у вигляді арешту до 16 грудня 2022 року з можливістю внесення 260 млн грн застави.
1 листопада 2022 року Апеляційна палата Вищого антикорупційного судузалишила Микитася під вартою, але зменшила розмір застави до 100 млн грн. Пізніше ВАКС продовжив до 12 лютого термін тримання під вартою ексдепутата.