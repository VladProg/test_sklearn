Станом на вечір понеділка у різних регіонах України близько 9 мільйонів людей відключені від електропостачання.

Про це Президент України Володимир Зеленський повідомив у вечірньому відеозверненні, передає кореспондент Укрінформу.
Він подякував працівникам усіх енергетичних підприємств, усім ремонтних бригадам за те, що у суботу та неділю, на Святвечір та Різдво, вдалося дати людям більше енергії. "Звичайно, дефіцити зберігаються. Відключення ще продовжуються. Станом на цей вечір у різних регіонах України близько 9 мільйонів людей відключені, але кількість і тривалість відключень все ж поступово зменшується. Дякую кожному і кожній, хто забезпечив цей результат", – сказав Зеленський.

Відео: Офіс Президента, Телеграм
Глава держави поінформував, що провів спеціальну нараду з урядовцями щодо ситуації в енергетиці та інфраструктурі. "Готуємося до наступного року. І не лише до зимових місяців. Є загрози, які маємо усунути. Є кроки, які мають бути зроблені. І держава їх обовʼязково зробить", – додав Президент.
Як повідомлялося, починаючи з 10 жовтня росіяни випустили на українські енергетичні об'єкти понад тисячу ракет і дронів. Українська енергосистема вже пережила дев’ять хвиль масованих терористичних атак. Через пошкодження об'єктів енергетики по всій території України запроваджуються погодинні та екстрені відключення світла.