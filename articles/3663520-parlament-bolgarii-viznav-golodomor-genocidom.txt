Національні збори Болгарії 1 лютого схвалили резолюцію, згідно з якою Голодомор визнається геноцидом.

Про це повідомляє The Sofia Globe, передає Укрінформ.
Як зазначається, 134 члени 240-місного парламенту підтримали це рішення, 26 проголосували проти, жоден не утримався. Зокрема, проросійська партія “Възраждане” проголосувала проти резолюції, водночас ряд депутатів Болгарської соціалістичної партії участі у голосуванні не брали.

Рішенням болгарського парламенту кожну останню суботу листопада буде Днем вшанування і пам’яті жертв Голодомору.
У резолюції зазначається, що будь-яке заперечення, виправдання та применшення геноциду є образою пам’яті мільйонів людей, які загинули внаслідок Голодомору.
Під час дебатів кілька депутатів, які висловилися за ухвалення резолюції, згадували про звірства росії під час нинішньої війни проти України.
Президент України Володимир Зеленський подякував парламенту Болгарії за визнання Голодомору 1932-1933 років геноцидом українського народу.
“Вдячний парламенту Болгарії за визнання Голодомору 1932-1933 років геноцидом українського народу. Цей крок вшановує пам’ять мільйонів жертв Голодомору та відновлює історичну справедливість. Україна завжди пам’ятатиме жест солідарності Болгарії”, - підкреслив Зеленський.

Як повідомлялося, 28 листопада 2006 року Верховна Рада України ухвалила Закон "Про Голодомор 1932—1933 років в Україні", яким Голодомор визнаний геноцидом українського народу.
15 грудня 2022 року Європейський парламент ухвалив резолюцію з приводу дев'яностих роковин Голодомору в Україні, яка визнає події 30-их років минулого століття геноцидом українського народу.
Станом на грудень 2022 року Голодомор офіційно визнали геноцидом українського народу 23 країни.