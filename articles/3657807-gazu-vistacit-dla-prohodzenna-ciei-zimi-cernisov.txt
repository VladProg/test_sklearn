НАК «Нафтогаз України» забезпечив необхідні обсяги газу для проходження всього опалювального сезону.

Як передає Укрінформ, про це повідомив голова правління Нафтогазу Олексій Чернишов у Фейсбуці.
«Газу вистачить для проходження цієї зими! Нафтогаз забезпечив обсяги газу, необхідні країні для проходження решти цього опалювального сезону. Робимо все, щоб українці були з теплом. До речі, на міжнародних ринках тримаються рекордно низькі ціни, що дає можливість імпортувати більше», - зауважив він.
За словами Чернишова, Нафтогаз уже розпочинає підготовку до наступного 2023/2024 опалювального сезону. Але розраховувати на імпорт у наступні періоди не потрібно. На переконання очільника НАК, Україні стратегічно важливо активізувати системну роботу над збільшенням власного видобутку.
«Провели низку зустрічей з провідними міжнародними нафтогазовими компаніями щодо співпраці в цьому напрямку. Наша мета - щоб Україна в подальшому забезпечувала себе власним газом», - додав Чернишов.
Як повідомлялося, у 2022 році Укргазвидобування, попри руйнування та окупацію частини виробничих об’єктів на сході країни, зберегло стабільний видобуток природного газу. За минулий рік компанія видобула 12,5 млрд кубометрів товарного природного газу, що лише на 3% менше, ніж за 2021 рік.