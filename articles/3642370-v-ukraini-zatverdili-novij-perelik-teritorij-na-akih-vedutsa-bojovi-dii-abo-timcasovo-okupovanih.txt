Міністерство з питань реінтеграції тимчасово окупованих територій затвердило оновлений перелік, на основі якого внутрішньо переміщеним особам здійснюватимуть виплати.

Про це повідомляє пресслужба відомства, передає Укрінформ.
Як зазначається, у грудні уряд ухвалив постанову № 1364, якою визначено механізм формування єдиного переліку територій, на яких ведуться (велися) бойові дії або тимчасово окупованих російською федерацією. Цей перелік затверджується наказом Мінреінтеграції за погодженням з Міністерством оборони на підставі пропозицій відповідних обласних та Київської міської військових адміністрацій.
Наказом Мінреінтеграції № 309 затверджено відповідний перелік. Зазначені у ньому території поділяються на ті, які окуповані російською федерацією і на яких ведуться (велися) бойові дії. Останні, своєю чергою, поділено на території можливих і активних бойових дій.
Також до переліку ретроспективно включені території, на яких велися бойові дії та які були тимчасово окуповані з 24 лютого 2022 року й на яких бойові дії або тимчасова окупація завершилися.
До нового переліку увійшли території Дніпропетровської, Донецької, Житомирської, Запорізької, Київської, Луганської, Миколаївської, Одеської, Сумської, Харківської, Херсонської, Чернігівської областей і м. Києва.
Затверджений перелік застосовуватиметься, зокрема, для організації виплат внутрішньо переміщеним особам, проведення приватизації державного майна, спрощеного вступу до закладів освіти, обмеження та відновлення доступу до публічних електронних реєстрів тощо.
У Мінреінтеграції наголошують, що право на виплати мають особи, які виїхали з населених пунктів, що включені до переліку як території: можливих бойових дій; активних бойових дій; окуповані російською федерацією, на яких не визначена дата завершення бойових дій (дата припинення можливості бойових дій) або тимчасової окупації та вважаються такими, на яких ведуться бойові дії або тимчасово окупованими російською федерацією.