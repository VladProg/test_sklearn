Україна та її держави-партнери в Організації Об’єднаних Націй пропонують Генеральній Асамблеї ООН прийняти резолюцію, яка підкреслюватиме необхідність відновлення миру, що забезпечує суверенітет, незалежність і територіальну цілісність України.

Про це йдеться в поширеному напередодні серед держав-членів ООН проєкті документа під назвою «Принципи, що лежать в основі всеосяжного, справедливого та міцного миру в Україні», передає Укрінформ із посиланням на AP.

Запропонована резолюція містить ширші формулювання і менш деталізована, ніж мирний план із 10 пунктів Президента Володимира Зеленського, проте це зроблено свідомо, щоб отримати максимальну підтримку під час голосування.
Речник Генасамблеї Пауліна Куб’як повідомила в п’ятницю, що сесія ГА ООН щодо України розпочнеться 22 лютого. Виступи триватимуть впродовж наступного дня й наприкінці очікується голосування за підсумкову резолюцію, проєкт якої надіслано всім країнам-членам ООН, крім росії та білорусі.
У ньому, зокрема, підкреслюється необхідність якнайшвидшого досягнення всеосяжного, справедливого і міцного миру в Україні відповідно до принципів Статуту ООН, згідно з яким всі країни-члени ООН у своїх міжнародних відносинах повинні утримуватися від загрози силою або її застосування проти територіальної цілісності чи політичної незалежності будь-якої держави та повинні вирішувати суперечки мирним шляхом.
У проєкті міститься заклик до держав-членів ООН і міжнародних організацій подвоїти підтримку дипломатичних зусиль для досягнення миру в Україні на цих умовах.
Запропонована резолюція повторює попередню вимогу Генасамблеї до росії негайно і повністю вивести всі свої війська за міжнародно визнані кордони України і в черговий раз підтверджується, що жодна територія, отримана шляхом погрози силою чи її застосування, не буде вважатися законною.
Проєктом також вимагається, щоб з усіма військовополоненими, затриманими та депортованими поводилися відповідно до Женевських конвенцій і міститься заклик до повного обміну військовополоненими та звільнення усіх незаконно утримуваних осіб і повернення примусово переміщених, у тому числі дітей.
Запропонована резолюція закликає всі країни співпрацювати в дусі солідарності для подолання глобальних негативних наслідків війни на продовольчу безпеку, енергетику, фінанси, довкілля, а також ядерну безпеку.
У проєкті висловлюється жаль з приводу жахливих наслідків агресії росії проти України для прав людини та гуманітарних наслідків, включаючи безперервні атаки на критичну інфраструктуру, й міститься вимога дотримуватись міжнародного гуманітарного права щодо захисту цивільних осіб і цивільної інфраструктури.
Як відомо, Генеральна Асамблея стала найважливішим органом ООН, який підтримує Україну, оскільки Рада Безпеки, котра повинна вживати заходів для збереження міжнародного миру та безпеки, паралізована через постійне застосування росією права вето. На відміну від Радбезу, в Асамблеї немає права вето, проте її резолюції не є юридично обов’язковими.