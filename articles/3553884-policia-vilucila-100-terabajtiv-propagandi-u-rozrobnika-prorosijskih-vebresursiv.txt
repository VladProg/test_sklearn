Правоохоронці викрили розробника проросійських вебресурсів та вилучили 100 терабайтів пропагандистської інформації.

Як передає Укрінформ, про це Національна поліція повідомляє у Телеграмі.
У поліції нагадали, що правопорушення викрили кіберполіцейські спільно зі слідчими Хмельницького районного управління поліції у квітні.

48-річний чоловік у власній оселі встановив серверне обладнання, на якому адміністрував створені вебресурси.
Загальний об’єм пропагандистського контенту становив понад 100 терабайтів інформації, зокрема фото- та відеоматеріали щодо комуністичного і націонал-соціалістичного тоталітарних режимів, незаконних збройних формувань, просування ідей створення так званої "новоросії" і федералізації та популяризації "руского міра" тощо.
Аудиторія читачів проросійських ресурсів становила понад 350 тисяч користувачів щорічно. Пропагандистські вебсайти правоохоронці заблокували.
За скоєне підозрюваному загрожує до 10 років ув’язнення.
Як повідомляв Укрінформ, від початку повномасштабного вторгнення росії українські кіберполіцейські виявили пів тисячі інтернет-шахрайств.
Фото: Національна поліція України