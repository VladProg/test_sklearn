Ситуація в енергосистемі України не є абсолютно стабільною, але загрози виникнення дефіциту саме через проведення планових ремонтних робіт немає.

Як передає Укрінформ, про це повідомив очільник НЕК «Укренерго» Володимир Кудрицький під час брифінгу в Медіацентрі Україна - Укрінформ.
«Виходячи з графіку ремонтів, ми не бачимо великої загрози дефіциту саме через проведення планових ремонтних робіт. Така загроза може виникнути, лише якщо будуть обстріли або якесь дуже різке похолодання з дуже низькими температурами», – сказав Кудрицький.

За його словами, ситуація ще далека від абсолютно стабільної; є ризики ракетних обстрілів у майбутньому. Та оскільки вже завершується зима, час працює на українську енергосистему.
«Очікуємо, що якщо не буде нових масштабних руйнувань, то ситуація залишатиметься стабільною», – зазначив Кудрицький.
Водночас, він наголосив, що основним фактором покращення ситуації є злагоджена робота всіх енергетиків та накопичувальний ефект від відновлювальних робіт як на підстанціях, так і на електростанціях.
«Ми в Укренерго продовжуємо ремонтувати магістральні мережі, допомогаємо колегам робити ремонти на їхніх об'єктах. Позитивний вплив мали і зовнішні фактори: плюсові температури привели до зниження споживання, його стало легше покрити наявними ресурсами», – додав очільник компанії.
Як повідомлялося, виконавчий директор ДТЕК Дмитро Сахарук заявляє, що заплановане найближчим часом виведення у ремонти певних блоків атомної та теплової генерації, а також завершення паводку може призвести до дефіциту електроенергії.