На кошти Фонду підтримки енергетики Україна планує закупити енергообладнання на суму понад 100 млн євро.

На цьому під час засідання уряду 17 січня наголосив Прем’єр-міністр України Денис Шмигаль, передає Укрінформ.
«В енергетичній галузі відчуваємо постійну підтримку іноземних друзів і наших партнерів. Зокрема, за кошти Фонду підтримки енергетики України плануємо закупити енергообладнання на суму понад 100 млн євро», – сказав Прем’єр.
Шмигаль також нагадав, що декілька днів тому до України надійшло обладнання від партнерів — це 45 електростанцій резервного живлення від Азербайджану та потужні генератори для Чернігівщини, надані Японією.
Як повідомлялося, Фонд підтримки енергетики України, який створений при Секретаріаті Енергетичного співтовариства, вже закумулював 155 млн євро.