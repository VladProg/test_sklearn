Найлегший у світі протез, надрукований на 3D-принтері, встановили у Національному реабілітаційному центрі “Незламні”. Його отримав 33-річний Юрій Бахір. Він втратив руку внаслідок мінно-вибухової травми.

Про це Укрінформу повідомили в пресслужбі Першого медоб’єднання Львова.
«Найлегший у світі протез, надрукований на 3D-принтері, встановили у Національному реабілітаційному центрі “Незламні” Першого медоб’єднання Львова. Його отримав 33-річний Юрій Бахір. Він втратив руку внаслідок мінно-вибухової травми. Це другий такий протез у світі, встановлений українцеві. Перший в США, за сприяння першої леді України Олени Зеленської, отримала 9-річна Саша з Бучі», - поінформували в медзакладі.
Раніше повідомлялося, що в Національному реабілітаційному центрі “Незламні” Першого медоб’єднання Львова встановили перший біонічний протез руки.
Цей же, надрукований на 3D-принтері протез TrueLimb, що встановили Юрію Бахіру, - унікальна розробка американської компанії Unlimited Tomorrow. Це первинний протез. Його можна встановлювати одразу після загоєння ран на ампутованій кінцівці. Завдяки спеціальним сенсорам, скорочуючи м'язи, пацієнт може керувати протезом і рухати пальцями.






У Львові виготовили на 3D-принтері та встановили найлегший у світі протез / Фото: Пресслужба Першого медоб'єднання Львова

























Національний реабілітаційний центр «Незламні» розпочав співпрацю з виробником біонічних протезів рук Unlimited Tomorrow у межах розширення програми протезування. У майбутньому завдяки глобальній організації Singularity Group, українському фонду Red Line та провідній креативній агенції Tabasco такими протезами планують забезпечити сотню українців.
“Протезування – це зараз один із пріоритетів нашої роботи, адже функціональних кінцівок потребують сотні пацієнтів. Наш обов’язок про них потурбуватися. І зараз ми можемо це зробити, використовуючи найсучасніші технології. Велику повагу викликає те, що партнери надають українцям біонічні протези безоплатно”, - розповів генеральний директор Першого медоб'єднання Львова Олег Самчук.
У списку очікування на протез TrueLimb уже кілька українських захисників. Серед них - 41-річний Олександр Яшук. Чоловік втратив кінцівку в боях біля Чорнобиля. Каже, функціональний протез йому потрібен, щоб бути корисним і незалежним.
“Там у бою, коли я побачив, що руки немає, я насправді зрадів, що хоч сам живий. Що я ще буду зі своїми рідними, побачу їх, а вони мене. І зараз ця рука для мене - це шанс бути незалежним і корисним. Я зможу їздити на мотоциклі і піднімати рамки з медом на пасіці. Це важливо”, - говорить Яшук.

За словами Істона ЛаШапеля, генерального директора і засновника Unlimited Tomorrow, партнерство з реабілітаційним центром «Незламні» стало результатом спільних інтересів у допомозі постраждалим в Україні та підтримці якомога більшої кількості людей із протезами кінцівок.
«Ми вважаємо це кроком до нашого бачення підвищення якості та доступності протезів у глобальному масштабі”, - додав ЛаШепель.
В лікарні зазначають, що усі, хто потребує протезування, можуть звертатися до Національного реабілітаційного центру “Незламні” Першого медоб’єднання Львова за телефоном: 0 800 333 003.
Як повідомляв Укрінформ, у Національному реабілітаційному центрі “Незламні” Першого медоб’єднання Львова встановили перший біонічний протез руки. Його отримав 33-річний Михайло Юрчук. Захисник втратив руку та ногу навесні під Ізюмом, а сьогодні знову може рухати пальцями.
Оскільки на протезування чекають сотні поранених українців, Національний центр реабілітації «Незламні» спільно з благодійною платформою dobro.ua розпочали благодійний проєкт «Протези для Незламних». Завдяки проєкту щонайменше пів сотні українців отримають надсучасні біонічні протези. Аби допомогти їм, потрібно зібрати 100 мільйонів гривень.