Уже понад 40 лікувальних закладів законтрактовані з Міністерством у справах ветеранів України для забезпечення психологічної реабілітації військовослужбовців.

Про це міністр у справах ветеранів Юлія Лапутіна повідомила під час пресконференції в Медіацентрі "Україна – Укрінформ".
Вона зазначила, що в липні минулого року було запроваджено механізм, відповідно до якого з Мінветеранів України напряму контрактуються лікувальні заклади, які відповідають певним критеріям. Зокрема, за її словами, якщо в лікувальному закладі є мультидисциплінарна команда у складі лікар-психіатр, психоневролог і два психологи, укладається контракт із міністерством. Таким чином військові, які проходять у цьому закладі фізичну реабілітацію, зможуть одночасно отримати психологічну допомогу. "За цей період (з липня минулого року – ред.) надано вже понад 7 тисяч послуг. Уже понад 40 закладів із нами законтрактовані", – зазначила Лапутіна.
Як повідомлялося, в Україні на момент повномасштабного вторгнення російської федерації налічувалося близько 493 тисяч ветеранів, із них орієнтовно 38 тисяч жінок.