Зовнішня політика України з африканськими партнерами має вийти на новий рівень, щоб сприяти створенню продовольчих хабів в країнах Африки.

Як передає Укрінформ, про це повідомив Президент Володимир Зеленський під час звернення.

Відео: ОП
"Дуже важлива ініціатива України - створення продовольчих хабів в Африці. Наша зовнішня політика має вийти на новий рівень з африканськими партнерами. Там вже відчули, що від українського експорту продовольства прямо залежить безпека різних народів. І ми хочемо закріпити це на рівні конкретних інституцій, об'єктів, хабів, тобто конкретних гарантій продовольчої стабільності, які постійно працюватимуть, які будуть однією з нових основ відносин України та держав африканського континенту", - сказав Зеленський.
Зеленський додав, що продовжив 12 січня телефонні переговори з лідерами держав-партнерів, зокрема з представниками Кіпру і Люксембургу.
"Також розширюємо географію дипломатичного марафону – я говорив сьогодні з паном Президентом Кенії", - додав Зеленський.
Президент наголосив, що всі переговори присвячені питанням безпеки і нашої держави, і наших партнерів.
Як повідомлялося, Україна розгляне пропозицію Федеративної Республіки Нігерія збудувати логістичний хаб для поставок зерна та харчових продуктів.