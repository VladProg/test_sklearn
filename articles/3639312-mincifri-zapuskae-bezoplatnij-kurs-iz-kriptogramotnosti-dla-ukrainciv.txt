Міністерство цифрової трансформації запускає в лютому на порталі Дія.Цифрова освіта безоплатний курс із криптограмотності для українців.

Як передає Укрінформ, про це повідомляє пресслужба Мінцифри у Телеграмі.
«Запуск ринку криптоактивів стане потужним стимулом для розвитку цифрової економіки. Важливо, щоб українці були готові до цього. Тож запускаємо безоплатний базовий курс із криптограмотності», - йдеться в повідомленні.
Зазначається, що навчання передбачається у форматі тренажера: 100 годин теорії та практики; робота над реальними кейсами на наявних платформах; два формати – самостійне навчання та як факультатив у ЗВО.
Мета курсу – навчити українців вміло використовувати криптоактиви, що відкриє нові можливості розвитку. Старт навчання розпочнеться в лютому на порталі Дія.Цифрова освіта. Для отримання доступу, необхідно заповнити анкету.
Як повідомлялось, Міністерство цифрової трансформації запускає на порталі Дія новий розділ для взаємодії українців з державою – «Дія.Безбар’єрність», який стане джерелом інформації для українців з життєво важливих питань.