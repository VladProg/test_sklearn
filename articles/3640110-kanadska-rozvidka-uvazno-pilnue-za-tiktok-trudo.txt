Розвідувальні служби Канади уважно вивчають загрози, які застосунок TikTok може створювати для національної безпеки країни.

Як повідомляє кореспондент Укрінформу, про це в Оттаві заявив прем’єр-міністр Канади Джастін Трюдо.
“Ми діємо в кількох напрямках, підтримуючи безпеку канадців. Центр безпеки комунікацій - одне з найкращих кібербезпекових агентств світу, воно дуже уважно пильнує (за TikTok - ред.)”, - відповів Трюдо на запитання про загрози, які популярний китайський застосунок може становити для національної безпеки Канади.
Трюдо додав, що “люди занепокоєні з приводу TikTok”.
Центр безпеки комунікацій - канадська спецслужба, відповідальна за зовнішню радіоелектронну розвідку.
Як повідомлялося, Верхня палата Конгресу США минулого тижня одностайно проголосувала за проєкт закону, який забороняє використання популярного застосунку TikTok на державних телефонах і пристроях - з огляду на належність цієї мережі китайським виробникам.
Фото: dpa