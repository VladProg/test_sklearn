Міністерство культури та інформаційної політики співпрацюватиме з урядом Канади у сфері популяризації української культури за кордоном та у боротьбі з російськими фейками.

Про це повідомила виконавчий директор проєкту «Супровід урядових реформ в Україні» Ірина Тушницька під час IV щорічного Міжнародного форуму «Креативна Україна», передає кореспондент Укрінформу.
«Одним із ідентифікуючих факторів для України є художні промисли. Це вікова спадщина нашого народу, до якої належать найрізноманітніші галузі – від витинання та писанкарства до косовської кераміки, від килимарства та вишивки до малярства та гончарства, від народного до професійного мистецтва. Тому створення умов для розвитку цих ремесел, зокрема для майстрів, є надважливим завданням держави та її територіальних громад», - сказала вона.
За словами Тушницької, наразі проєкт SURGe, який вона представляє, запускає співпрацю з МКІП за трьома напрямками у галузі культурної та інформаційної політики.
«Перший пункт полягає у провадженні інформаційної кампанії з метою покращення розуміння, а також визнання української культури у світі, завдяки якісному інформаційному контенту з орієнтацією на регіональні особливості авдиторії, наприклад, окремо для Німеччини, окремо для Китаю», - зазначила фахівчиня.
Вона повідомила, що найближчим роком також планується допомога у зміцненні інформаційної політики та інформаційної безпеки, що передбачає боротьбу з російською пропагандою й фейками та налагодження співпраці із західними ЗМІ. Заразом, згідно з третім напрямком, містить спільну роботу над поглибленням фінансової спроможності міністерства, на монетаризацію політик з використанням принципів управління, орієнтованих на результат.
Водночас, за словами голови Офісу розвитку креативних індустрій МКІП Уляни Хром'як, відомство вже напрацювало конкретний план дій у межах співпраці, включно з сектором художніх промислів.
«Ми будемо пілотувати спільно з канадськими партнерами кілька регіонів України, створюватимемо освітні проєкти, вчитимемо майстер-класи організовувати, аби передавати традиції молодому поколінню. У планах підтримувати комунікацію, як усередині країни, так і за кордоном, бо для нас важливо таргетувати іноземні авдиторії, аби вони краще розуміли нашу ідентичність», - підкреслила вона.
Експерти зауважили, що це не єдиний випадок співпраці урядів Канади й України. Зокрема, з початком повномасштабного вторгнення у межах SURGe було реалізовано найрізноманітніші потреби українців – від постачання дитячого харчування до евакуації майна виправних колоній.
Зазначається, що однією з таких кризових ініціатив стала реакція на запит МКІП щодо евакуації обладнання для виготовлення косівської кераміки зі Слов’янська , за словами експертів, - столиці кераміки та основного постачальника глини, представленого фільтрпресами. Їх перевезли на Косівщину, де на базі місцевого виробництва продовжили створювати зразки кераміки.
«Супровід урядових реформ в Україні» (SURGe) є проєктом міжнародної технічної допомоги, що реалізується компанією Alinea International та фінансується урядом Канади.
Міжнародний форум "Креативна Україна" є найбільшою у Східній Європі платформою для обговорення напрямків державної політики у сфері культури та креативних індустрій. Щороку подія збирає кількадесят спікерів та спікерок з-понад 10 країн світу.