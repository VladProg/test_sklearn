Міністерство цифрової трансформації запустило в застосунку «Дія» опитування, за результатами якого буде обрано журі Нацвідбору на Євробачення-2023.



Про це повідомляє Укрінформ із посиланням на пресслужбу Мінцифри у Телеграмі.
«У Дії стартує опитування «Журі Нацвідбору на Євробачення-2023». Вперше в історії конкурсу кожен українець зможе долучитися до вибору членів журі Нацвідбору, який проводить Суспільне», - йдеться в повідомленні.
Зазначаться, що взяти участь в опитуванні в застосунку Дія можна до 7 листопада. Для цього необхідно зайти в додаток та обрати Опитування в розділі Послуги.
Після його закінчення фахівці сформують рейтинг кандидатів. До складу журі нацвідбору увійдуть три з них з найбільшою кількістю голосів.
Серед кандидатів: Джамала, Dzidzio, Тіна Кароль, Злата Оґнєвіч, Катерина Павленко (Monokate), Юлія Саніна, Костянтин Томільченко, Тарас Тополя, Валерій Харчишин.
Як повідомлялось, 67-й пісенний конкурс Євробачення пройде у Ліверпулі у травні наступного року. Півфінали конкурсу відбудуться 9 та 11 травня, а фінал – 13 травня. У ньому візьмуть участь 37 країн.
Суспільне Мовлення вже представило імена 36 учасників, які увійшли до лонглиста Національного відбору на участь у Пісенному конкурсі Євробачення-2023.