Головнокомандувач ЗСУ Валерій Залужний ніколи не звертався з проханням збирати кошти чи перераховувати їх конкретному благодійному фонду, але висловив вдячність за всі волонтерські ініціативи на підтримку Збройних сил.

Як передає Укрінформ, про це він повідомив у Фейсбуці.
"Щодо збору коштів на протиповітряну та протиракетну оборону, який оголошено виданням "Українська правда". Я щиро дякую за всі волонтерські ініціативи на підтримку Збройних сил України. При цьому хочу офіційно заявити, що я не звертався з проханням збирати кошти і тим більше ніколи нікого не просив перераховувати гроші на конкретний благодійний фонд. Принагідно повідомляю, що фонду Головнокомандувача ЗСУ генерала Валерія Залужного не існує", – наголосив він.
Як повідомлялося раніше, видання "Українська правда" ініціювало проведення аукціону для збору коштів на покращення роботи ППО та ПРО України.
"Наша мета – зібрати 11,5 мільйона гривень та оснастити наші Збройні сили усім необхідним для убезпечення нашого неба. Наскільки це взагалі можливо в такій ситуації. Всі кошти будуть перераховані фонду Головнокомандувача ЗСУ Валерія Федоровича Залужного "МИ ПЕРЕМОЖЕМО". Термін проведення збору – грудень", – йдеться у повідомленні на сайті видання.