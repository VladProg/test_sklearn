Уряд направив 17 млн грн на забезпечення медико-соціальними послугами потерпілих на виробництві.

Про це у Телеграмі повідомляє Фонд соціального страхування України (ФССУ), передає Укрінформ.
«Потерпілі на виробництві отримають від Фонду соціального страхування України виплати на забезпечення їх медико-соціальними послугами, які були нараховані раніше, однак не профінансовані через припинення ФССУ», - йдеться в повідомленні.
За словами голови комісії з реорганізації ФССУ Олександра Бахматського, найближчим часом потерпілі, які мають інвалідність через виробничі нещасні випадки, отримають близько 17 млн грн.
Гроші будуть направлені, зокрема, для оплати спеціального медичного догляду, додаткового харчування, лікування потерпілих та їх медичної реабілітації, санаторно-курортного лікування, технічних та інших засобів реабілітації тощо.
Як повідомлялося, з 1 січня 2023 року Фонд соціального страхування України перебуває у процесі припинення. Наразі триває процес врегулювання передачі від Пенсійного фонду України до Фонду соціального захисту осіб з інвалідністю копій медичних складових особових справ потерпілих від нещасного випадку.