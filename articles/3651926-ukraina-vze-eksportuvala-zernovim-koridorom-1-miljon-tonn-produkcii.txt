Україна з початку дії "зернового коридору" експортувала 17,3 млн т українського продовольства, із них у січні експортовано 1 млн т аграрної продукції.

Як передає Укрінформ, про це повідомляє пресслужба Міністерства інфраструктури України у Фейсбуці.
"Зернова ініціатива": відправлено перший в 2023 році мільйон тонн української агропродукції для країн Африки, Азії та Європи", - йдеться у повідомленні.
Зазначається, що у п'ятницю, 13 січня, з портів Одеської області вийшли 11 суден з 313,5 тисяч т агропродукції.
Три балкери прямують до країн Африки. Балкер LADY LITEL доставить 31 тис. т пшениці до Лівії, балкер EAST WIND 1 - 25 тис. т до Тунісу, а також балкер LADY HATICE - 11 тис. т продовольства – до Марокко.
Порт «Чорноморськ» пришвартував балкер ANTHEIA, який зафрахтовано Всесвітньою продовольчою програмою ООН для доставки украінської пшениці до Афганістану.
Станом на 13 січня в портах Одещени обробляється 17 суден, на які буде завантажено 519 тис. т української агропродукції.
По «зерновому коридору» рухаються 5 суден під завантаження. В Босфорі на інспекцію Спільного координаційного центру очікують 104 судна.
Із 1 серпня з одеських портів вийшли 644 судна, які експортували 17,3 млн т українського продовольства.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовилися про продовження "Ініціативи з безпечного транспортування агропродукції через Чорне море" ще на 120 днів. Вона розпочала роботу 22 липня, а перше судно з українським продовольством в її межах вийшло з порту Одеси 1 серпня.