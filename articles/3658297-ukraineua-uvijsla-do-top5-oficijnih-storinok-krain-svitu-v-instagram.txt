Охоплення цифрової екосистеми Ukraine.ua, яка об’єднує офіційний сайт України та сторінки нашої держави в соціальних мережах, торік перевищило 1 мільярд, а сторінка Ukraine.ua увійшла до топ-5 офіційних сторінок країн світу в Інстаграмі.

Про це повідомила пресслужба МЗС, передає Укрінформ.




«Сторінка Ukraine.ua в інстаграмі набрала понад 1 мільйон підписників та увійшла до топ-5 офіційних сторінок країн світу в Інстаграмі», - зазначається у повідомленні.




У зовнішньополітичному відомстві поінформували, що у цій соціальній мережі сторінка України за кількістю підписників поступається лише профілям Австралії, Туреччини, Канади та Нової Зеландії.




У МЗС також відзначили, що у 2022 році постійна аудиторія каналів Ukraine.ua (офіційний сайт України, Facebook, Instagram, Spotify, LinkedIn, TikTok, Twitter та Youtube) зросла в понад 10 разів.




Серед інших результатів року українські дипломати назвали понад 90 мільйонів переглядів на акаунті України в TikTok; майже 6 мільйонів переглядів офіційної платформи про війну Росії проти України war.ukraine.ua, понад 10 мільйонів взаємодій з контентом на сторінці України у Facebook.




У МЗС запевнили, що у 2023 році команда Ukraine.ua продовжить працювати над сталістю міжнародних комунікацій країни та посилюватиме присутність України у світі з особливим фокусом на країни Глобального Півдня.




Як повідомлялось, у січні 2021 року МЗС України запустило сайт UKRAINE.UA (https://ukraine.ua/) - цифровий портал про сучасну Україну для іноземних аудиторій. Головними драйверами створення проєкту були Міністерство закордонних справ та Український інститут, а його метою є формування позитивного іміджу України за кордоном.