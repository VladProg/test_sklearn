Майже половина українців знає про норми закону, яким забороняється куріння сигарет для нагрівання в громадських місцях на рівні із сигаретами, кальянами та е-сигаретами.

Про це на презентації в Укрінформі опитування «Ставлення населення до антитютюнових заходів у 2022 році» розповів координатор проєктів Київського міжнародного інституту соціології Олександр Щербатюк.

“Якщо говорити про новий закон (закон № 1978-Х —ред.) про невикористання тютюнових виробів у громадських місцях, то 48% опитаних зазначили, що чули про цей закон, 89% з них говорили про те, що знають, що закон регламентує заборону куріння в громадських місцях на такому ж рівні, як і звичайних сигарет, і 62% обізнані про заборону куріння на робочих місцях. Слід зазначити, що серед курців на 15% більше респондентів порівняно з некурцями знали про цю норму”, - сказав Щербатюк.

Окрім того, згідно з дослідженням, громадяни все ще спостерігають вживання тютюнових виробів у заборонених місцях, попри набуття чинності антитютюновими заходами. Зокрема, 79% опитаних заявили, що помічали куріння на зупинках громадського транспорту, 61% — у підʼїздах багатоквартирних будинків, 37% — усередині закладів громадського харчування.
Водночас, близько 80% опитаних сказали про те, що готові захищати своє право на бездимне середовище, зокрема, попросили б курця припинити курити або поскаржилися б адміністрації закладу чи правоохоронним органам.
Також в опитуванні респондентам ставилося запитання про те, чи вживають вони тютюнові вироби. Так, згідно з результатами, 38% респондентів на цей час споживають тютюн, при цьому 28% з них є щоденними споживачами, принаймні споживають один тютюновий виріб на день, 28% респондентів курять щодня, 9% - рідше, ніж щодня.
Серед некурців, які взяли участь в опитуванні, 4% ніколи не споживали тютюнові вироби в минулому, 16% курили щодня, а 22% споживали тютюнові вироби нещодня.
Як наголосив Щербатюк, 73% громадян підтримують подальше розширення громадських місць, вільних від куріння, при цьому серед цих опитаних - 87% некурці і 51% - курці.
За його словами, за підтримку розширення переліку громадських місць, вільних від куріння, висловилося більше жінок, на 10% порівняно з чоловіками, тож важливо вже зараз забезпечити належне реагування на скарги громадян для підтримки високого рівня виконання антитютюнового закону, зокрема, органами Національної поліції та Держпродспоживслужби України.
Опитування проводилося КМІС у грудні 2022 року за підсумками інформаційної кампанії "No smoking friendly. Турбота про здоров’я — твій внесок у перемогу”, реалізованої Центром громадського здоров’я та ГО “Життя” протягом жовтня-листопада 2022 року за підтримки міжнародної неприбуткової організації Vital Strategies. Всього було опитано 800 респондентів віком 18-55 років з усіх регіонів України.