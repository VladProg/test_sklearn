Господарський суд повернув у комунальну власність будівлю Одеської обласної філармонії. Крім того, компанія «Рішельє», яка арендувала приміщення філармонії, має погасити заборгованість та пеню в розмірі майже 4 млн грн.

Про це повідомили в Одеській обласній прокуратурі, передає Укрінформ.

«За матеріалами Одеської обласної прокуратури суд повернув до комунальної власності приміщення загальною площею 1794 м. кв. вартістю майже 63 млн грн», - зазначили у відомстві.
Підставою позову стала систематична несплата заборгованості за охоронним договором на орендне користування пам'яткою культурної спадщини у розмірі понад 3,8 мільйона гривень.
Зазначається, що на початку лютого 2023 року прокуратура домоглася виконання рішення Господарського суду Одеської області від 29.06.2022. Мова йде про підписання акту приймання-передачі пам’ятки архітектури, за яким спірні приміщення передано Департаменту культури, національностей, релігій та охорони об’єктів культурної спадщини Одеської обласної державної адміністрації. Також компанія «Рішельє», яка орендувала приміщення філармонії, має погасити заборгованість у розмірі 3 884 444,05 грн та пеню в розмірі 152 191,84 грн.
За даними YouControl, керівником ТОВ «Рішельє» є Бабятинський Павло Олександрович. Кінцевим беніфіціаром виступає ХОЛДІНГОВА КОМПАНІЯ "АО ОМК" та Іванчо Андрій Андрійович. Основними напрямами роботи фірми «Рішельє» є індивідуальна мистецька діяльність та проведення концертів.
Нагадаємо, будівля Одеської обласної філармонії - «колишня Нова біржа» - зведена у 1894-1899 роках за ескізними проєктами архітекторів В.І. Прохаскі та А.І. Бернардацці.
Як повідомлялося, міністр культури та інформаційної політики Олександр Ткаченко спільно з міністром з питань культури та медіа Німеччини Клаудією Рот домовилися про виділення коштів на реставрацію Одеської філармонії.
Фото: Фейсбук Одеської філармонії