Франкфуртський книжковий ярмарок показав усьому світу на чиєму боці правда і довів, що культура вимірюється цінностями, а не ціною.

Про це дружина Президента Олена Зеленська написала у Телеграмі, передає Укрінформ.
«Наполегливість існування» — це девіз, з яким сьогодні завершує свою роботу національний стенд України на Франкфуртському книжковому ярмарку. Всупереч війні. Всупереч зруйнованим друкарням. Всупереч тому, що наші письменники воюють та волонтерять», - ідеться у дописі.
За словами Зеленської, «всупереч усьому Україна приїхала на найбільшу книжкову подію світу — і розказала тисячам відвідувачів про нашу культуру. Про наполегливість, з якою ми боремося за свої свободу та життя».

«Надзвичайно символічним було оформлення стенда — за мотивами мозаїки «Дерево життя» художниці Алли Горської. Мисткиню за її українську позицію у шістдесятих знищила радянська влада. А мозаїки — знищила російська армія у Маріуполі цього літа», - зауважила дружина Президента.
Перша леді подякувала Франкфуртському книжковому ярмарку за підтримку української книги й за тверду позицію: росіянам організатори відмовили в участі».

«Зважаючи на те, що це насамперед бізнес-подія, ярмарок втратив прибуток — однак показав усьому світу, на чиєму боці нині правда. Довів, що цінностями — не ціною — вимірюється культура», - наголосила Зеленська.
За її словами, «участь України у Франкфуртському книжковому ярмарку вчергове засвідчила, як абсолютною протилежністю обертаються будь-які наміри агресора. росіяни знищують мозаїку української художниці — натомість про неї дізнаються тисячі людей. Вони знищують українські книги — натомість ними цікавляться видавці з усього світу, а російські стають «нон-грата».
«Пишаюся організаціями, видавцями, митцями, завдяки якій ця участь відбулася. Бо це майданчик, де були тисячі представників медіа, культурної еліти, бізнесу. Бо чим сильніший у світі голос української культури, тим слабші спроби нашого ворога її знищити», - наголосила Зеленська.
Як повідомлялося, Франкфуртський книжковий ярмарок проходить 19-23 жовтня. Його девіз – «Слова поєднують світи» (Wordsconnect Worlds). росію зі списку учасників ярмарку цьогоріч викреслили через розв'язану проти України.
Франкфуртський книжковий ярмарок є найбільшим у світі. Проводиться захід з 1949 року. Учасниками його стають видавці, агенти, книготорговці, бібліотекарі, науковці, художники-ілюстратори, книгопродавці тощо. Україна бере участь у ФКЯ з початку 2000-х.