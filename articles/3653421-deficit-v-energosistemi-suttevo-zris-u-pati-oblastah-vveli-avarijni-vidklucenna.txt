На ранок 16 січня суттєво зріс дефіцит потужностей, але енергетики працюють над відновленням енергосистеми.

Як передає Укрінформ, про це повідомляє НЕК «Укренерго» у Фейсбуці.
«Станом на 11:00 триває відновлення енергосистеми після 12-го масованого ракетного удару ворога 14 січня. Дефіцит в енергосистемі суттєво зріс. Це пов’язано із зменшенням виробництва електроенергії через ракетні обстріли електростанцій. Також на це накладається збільшення споживання, пов’язане з початком робочого тижня», – йдеться у повідомленні.
Зазначається, що до обленерго доведені зменшені ліміти споживання на всю добу. Через їх перевищення вже з 9-ї години введені аварійні відключення у чотирьох областях, а з 10-ї – у п’яти областях України. Також можливі застосування аварійних відключень і в інших регіонах.
«Ситуацію ускладнюють погодні умови (рвучкий вітер, обледеніння проводів), у центральному регіоні є відключення через пошкодження у розподільчих електромережах», – додали в компанії.
Як повідомлялося, енергетична інфраструктура відновлюється після 12-го ракетного удару росії, тривають ремонтні роботи на всіх пошкоджених обстрілами об’єктах.