Народний депутат Олександр Трухін підписав угоду з прокурором Денисом Демківим про визнання вини у справі про спробу підкупу поліцейських на місці дорожньо-транспортної пригоду.

Про деталі угоди було оголошено під час засідання суду в середу, повідомляє кореспондент Укрінформу.
Згідно з домовленостями, Трухін визнає свою вину у справі про здійснення спроби підкупити поліцейських на місці ДТП у серпні 2021 року. Окрім того, він зобов‘язується перерахувати 6 мільйонів грн на проєкт UNITED24 "Армія дронів" і сплатити штраф у розмірі 68 тисяч гривень.
Водночас Трухін заявив про готовність скласти депутатські повноваження.
Відповідну угоду має затвердити суд. Наразі судді видалилися в нарадчу кімнату для ухвалення рішення.
Як повідомлялося, народний депутат Олександр Трухін 23 серпня 2021 року спричинив дорожньо-транспортну пригоду на Бориспільській трасі при в'їзді в Київ. Внаслідок ДТП постраждали шестеро людей, серед яких двоє дітей, а також голова Комітету арбітрів Федерації футболу України Лучано Лучі та його помічник Роман Лишень.
1 лютого 2022 року журналісти видання «Українська правда» оприлюднили відеозапис із камери поліцейського, який прибув на місце ДТП. На відео Трухін звертається до нього зі словами «давай я тихенько в ліс піду», а потім обіцяє «поговорити» з очільником МВС Денисом Монастирським. Він також заявив, що не був за кермом автівки. Депутат звертався до правоохоронця та обіцяв «знайтися» потім та «віддячити».
2 лютого Трухіна виключили зі складу партії «Слуга народу». Президент Володимир Зеленський підтримав це рішення.
У вересні Трухіну повідомили про підозру у спробі підкупу поліцейських.
20 вересня ВАКС обрав йому запобіжний захід у вигляді застави у розмірі 49 тисяч 620 гривень. 22 грудня Спеціалізована антикорупційна прокуратура направила до Вищого антикорупційного суду обвинувальний акт щодо Трухіна у цій справі.