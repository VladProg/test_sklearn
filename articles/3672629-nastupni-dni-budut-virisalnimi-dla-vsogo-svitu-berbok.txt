Наступні дні стануть вирішальними як для перебігу війни в Україні, так і загалом для подальшого розвитку світу.

Про це заявила міністр закордонних справ ФРН Анналена Бербок на пресконференції з філіппінським колегою Енріке Манало після їх переговорів у Берліні, передає кореспондент Укрінформу.
«Наступні дні будуть вирішальними не лише з огляду на Україну, але вирішальними для миру в усьому світі», - заявила Бербок.
Вона назвала наступний тиждень в Нью-Йорку таким, який «підсумує весь минулий рік». Йдеться про те, що світ згуртовано засудив російську агресивну війну, що показало голосування по резолюції ГА ООН в березні минулого року. Втім, була певна кількість країн, які утрималися, і дуже мала кількість підтримала росію. За оцінкою Бербок, перші продовжували утримуватися при інших голосуваннях не тому, що вони не засуджують війну, не тому, що вони не підтримують Хартію ООН, «а тому, що вони перебувають у сильній залежності від росії».
Загалом протягом минулого року вдалося домогтися заяв світу, що він не лише засуджує це порушення міжнародного права, а й те, що чітко стоїть на позиціях Хартії ООН. Це потребує підтвердження також у четвер-п’ятницю в Нью-Йорку.
«Ця війна – не європейська справа. Ця війна має жахливі наслідки для всього світу. Тому саме цими днями в Нью-Йорку весь світ апелюватиме до президента путіна із закликом припинити війну та вивести війська, а також подбати про відновлення миру», - підкреслила дипломат.
Водночас вона зазначила, що весь минулий рік партнери в ЄС і НАТО працювали над зміцненням власної обороноздатності.
Як повідомлялося, 24 лютого Генеральна Асамблея ООН проголосує проєкт резолюції, в якому наголошується на необхідності якнайшвидшого досягнення всеосяжного, справедливого і стійкого миру в Україні. Голосуванню передуватимуть дводенні виступи десятків держав-членів.