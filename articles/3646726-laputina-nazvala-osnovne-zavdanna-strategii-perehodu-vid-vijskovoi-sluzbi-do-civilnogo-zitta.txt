Стратегія переходу від військової служби до цивільного життя насамперед передбачає інтеграцію демобілізованих в економічні процеси.

Про це міністр у справах ветеранів Юлія Лапутіна повідомила в ефірі телемарафону, передає кореспондент Укрінформу.
«Ми розробляємо Стратегію переходу від військової кар’єри до цивільного життя. Це інституційна реформа, яка дозволить інтегрувати до мирного життя тих військових, які служили 25 років і вийшли на пенсію, а також мобілізованих, тих, підписував контракт на 3, 5, 10 років», - сказала вона.
Лапутіна підкреслила, що у стратегії реалізується людиноцентричний принцип, який передбачає прозорі черги на житло, медичне обслуговування і психологічну реабілітацію, а також соціальні гарантії. Водночас основне завдання - інтегрувати демобілізованих в економіку України.
«Ми маємо надати можливість військовослужбовцям здобути цивільну спеціальність, аби вони стали конкурентоспроможними на ринку праці, зокрема у своїй громаді», - зазначила міністр.
За її словами, Мінветеранів втілює пілотні освітні проєкти на базі ЛНУ ім. І.Я. Франка, що мають на меті надати колишнім військовим цивільні професії.
«Спільно з Міністерством економіки або департаментами економіки при ОВА ми будемо аналізувати, якого фахівця потребуватиме ринок праці, і перенавчати службовців», - пояснила Лапутіна.
Як повідомлялося, Кабінет Міністрів планує у 2023 році затвердити Стратегію переходу від військової служби до цивільного життя та план заходів щодо її реалізації.