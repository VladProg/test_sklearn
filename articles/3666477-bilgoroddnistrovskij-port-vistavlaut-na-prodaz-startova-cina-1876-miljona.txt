Фонд державного майна проведе 3 березня приватизаційний аукціон з продажу Білгород-Дністровського морського торговельного порту. Стартова ціна – 187,6 млн грн.

Про це повідомляє Укрінформ із посиланням на пресслужбу ФДМУ.
«ФДМУ проведе 3 березня приватизаційний аукціон з продажу Білгород-Дністровського морського торговельного порту. Торги відбудуться на Prozorro.Продажі. Стартова ціна - 187,6 млн грн. Гарантійний внесок для участі у торгах – 37,5 млн грн (без ПДВ)», - ідеться в повідомленні.
Білгород-Дністровський порт розташований на західному березі Дністровського лиману. Він розміщується на 59 га основної території порту (має виходи до дев’яти причалів) та понад 5 га території портопункту Бугаз (один причал) у селищі Затока.
До складу об’єкта також входять дев’ять суден, чотири тепловози, 18 портальних кранів та 56 транспортних засобів. Покупець порту зобов’язаний протягом шести місяців погасити борги із заробітної плати та перед бюджетом.
У ФДМУ нагадали, що порт за січень - вересень минулого року отримав 2,9 млн грн збитку, а станом на 30 вересня накопичив 104,7 млн грн простроченої кредиторської заборгованості. Найбільше боргів - за податками із заробітної плати (27,3 млн грн) та на нерухоме майно (23,6 млн грн).
Наразі через повномасштабне вторгнення російських військ Білгород-Дністровський порт заблокований з моря. На об’єкті відбувається перевалка вантажів в статусі «сухого порту». Станом на січень - вересень 2022 року там працювали 148 робітників.
Як повідомлялось, 17 січня Фонд держмайна провів торги з продажу порту «Усть-Дунайськ». Переможець запропонував за нього 201 млн грн. Це в 3,3 раза перевищило стартову ціну.



Фото: railinsider