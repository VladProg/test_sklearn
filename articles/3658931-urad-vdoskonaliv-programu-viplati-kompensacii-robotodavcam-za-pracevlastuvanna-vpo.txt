Кабінет Міністрів вдосконалив програму виплати компенсації роботодавцям за працевлаштування внутрішньо переміщених осіб (ВПО).

Як передає Укрінформ, про це повідомляє пресслужба Мінекономіки.
Зокрема, згідно з внесеними змінами, роботодавець отримує: компенсацію витрат на оплату праці (але не вище двох розмірів мінімальної заробітної плати, установленої законом) за працевлаштування зареєстрованих безробітних з числа ВПО на умовах строкових трудових договорів тривалістю не більше шести календарних місяців, за умови збереження гарантій зайнятості такої особи протягом періоду, що перевищує тривалість виплати у два рази. Також роботодавець отримує компенсацію витрат роботодавця на перепідготовку та підвищення кваліфікації осіб з числа безробітних ВПО, яких працевлаштовано строком не менше ніж на 12 календарних місяців. Розмір компенсації визначається Кабінетом Міністрів України в межах вартості навчання з перепідготовки та підвищення кваліфікації.
Також встановлюється, що у разі звільнення працівника, за якого виплачувалася компенсація до закінчення встановленого строку збереження гарантій зайнятості у разі звільнення працівника за власним бажанням, за угодою сторін, або за ініціативи роботодавця, сума виплачених коштів повертається у повному обсязі до бюджету Фонду загальнообов’язкового державного соціального страхування України на випадок безробіття або Фонду соціального захисту осіб з інвалідністю залежно від джерела фінансування компенсації.
Єдине виключення з цього - коли на його робоче місце роботодавцем працевлаштовано іншого зареєстрованого безробітного за направленням територіального центру зайнятості до закінчення встановленого строку збереження гарантій зайнятості.
У разі якщо на місце звільненого працівника працевлаштовано зареєстрованого безробітного з числа внутрішньо переміщених осіб, виплата компенсації продовжується до закінчення встановленого строку збереження гарантій зайнятості.
«Загалом ми маємо сім мільйонів внутрішньо переміщених осіб, для яких питання пошуку нового робочого місця є надзвичайно актуальним. Тому програма стимулювання працевлаштування ВПО для уряду залишається однією з пріоритетних в 2023 році. І цього року ми збільшили в 1,5 рази фінансування програм сприяння працевлаштування внутрішніх переселенців», - сказала перший віцепрем’єр-міністр - міністр економіки України Юлія Свириденко.
Рішення про вдосконалення програми виплати компенсації роботодавцям за працевлаштування внутрішньо переміщених осіб було прийняте на засіданні Кабінету Міністрів України 24 січня 2022 року.
Як повідомляв Укрінформ, уряд запровадив програму стимулювання підприємців брати на роботу внутрішніх переселенців у квітні 2022 року. Мета програми - пришвидшити адаптацію людей, які змушені були переїхати з небезпечних регіонів, та підвищити рівень зайнятості серед населення. За кожного працевлаштованого з внутрішньо переміщених осіб держава виплачує роботодавцю компенсацію у розмірі мінімальної заробітної плати (6700 грн) впродовж 2 місяців.