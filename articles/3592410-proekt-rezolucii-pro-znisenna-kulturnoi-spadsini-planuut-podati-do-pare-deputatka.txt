На розгляд Парламентської асамблеї Ради Європи планують подати проєкт резолюції про знищення культурної ідентичності під час збройних конфліктів.

Як передає Укрінформ, про це повідомила заступниця голови Комітету Верховної Ради з питань гуманітарної та інформаційної політики Євгенія Кравчук, повідомляє пресслужба Верховної Ради.
Наразі вона перебуває у складі постійної делегації Верховної Ради в ПАРЄ. Осіння сесія асамблеї проходить у Страсбурзі (Франція) з 10 по 14 жовтня.
За словами Кравчук, росія пошкодила 540 об'єктів культурної спадщини України.
«На пресконференції в Парламентській асамблеї Ради Європи закликала партнерів підтримати відновлення української культурної спадщини і грантові програми для українських митців. 540 - це загальна кількість пошкоджених російськими ударами об'єктів культурної спадщини, культурних інституцій та релігійних споруд в Україні за час повномасштабної війни з 24 лютого. Це свідомий вибір росії - протиставити себе усьому, що має значення для людства. Тероризм as it is. Тому з грудня працюватиму над новою резолюцією ПАРЄ - про знищення культурної ідентичності під час збройних конфліктів», - сказала депутатка.
Як повідомлялося, Асоціація родин захисників “Азовсталі” обговорила з президентом Парламентської асамблеї Ради Європи Тіні Коксом варіанти повернення захисників Маріуполя з російського полону додому.