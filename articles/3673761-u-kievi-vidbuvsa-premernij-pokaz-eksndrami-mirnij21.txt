У Києві відбувся прем'єрний показ фільму режисера Ахтема Сеітаблаєва "Мирний-21" про луганський прикордонний загін, який зустрів ворога влітку 2014 року.

Про захід повідомляє кореспондент Укрінформу.
"Для мене ця історія про довіру. Я абсолютно переконаний в тому, що така фундаментальна річ в житті кожної людини, як довіра здатна створити дійсно міцне коло друзів, міцну родину, міцні стосунки між друзями, між партнерами. Якщо ми розпочинаємо якусь справу, то обов’язковою складовою має бути довіра. Тим більше коли мова йде про історію, де головними персонажами є прикордонники, які виконують присягу, несуть бойову службу з охорони державного кордону. Виконання завдання питання довіри солдатів до командира, а також командира до своїх підлеглих", - сказав Сеітаблаєв.

Фільм розповідає про події, що відбулися на прикордонні Луганщини у червні 2014 року. Тоді російські спецслужби та бойовики підбурювали бійців луганського прикордонного загону зрадити Україні, повторивши кримський сценарій: захопити українські території без бою.

Це фільм про героїв, які не зрадили і продовжили боронити держкордон. Історія оборони від російського вторгнення розгортається в житловому кварталі Мирний-21. Автор присвятив фільм українським воїнам, які останні 8 років відстоювали незалежність України.
Стрічка також вшановує пам'ять актора Паші Лі, який зіграв капітана Осіріса. Він загинув в Ірпені 6 березня 2022 року.
Зйомки фільму розпочалися у вересні 2021 року та проходили у Києві й у військовій частині міста Васильків на Київщині.
Як повідомляв Укрінформ, в Івано-Франківську відбувся допрем'єрний показ фільму «Мирний- 21» Ахтем Сеітаблаєва. Кожні 10 грн з показів стрічки підуть на міномети для Тероборони.