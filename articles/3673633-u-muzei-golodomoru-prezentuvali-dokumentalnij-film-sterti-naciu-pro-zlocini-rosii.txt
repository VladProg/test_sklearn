Національний музей Голодомору-геноциду презентував документальний фільм про злочини росії проти української культурної спадщини «Стерти націю» польського режисера Томаша Ґживачевського.

Про це повідомляє пресслужба Міністерства культури та інформаційної політики, передає Укрінформ.
«Нині росіяни з великою ненавистю вбивають наших людей та нищать все, що ідентифікує нас українцями. Жертви серед цивільного населення щодня, руйнування культурної спадщини й інфраструктури – все це наслідки дій орди, отруєної пропагандою. Але ми знаємо, що настане час нашої Перемоги й росія відповідатиме за всі злочини. А цей фільм допоможе показати міжнародним партнерам масштаби агресії», – сказав міністр культури та інформаційної політики Олександр Ткаченко.






У музеї Голодомору презентували документальний фільм «Стерти націю» про злочини росії / Фото: МКІП



















Документальний фільм «Стерти націю» розповідає про злочини росії проти культурної спадщини України, він знятий на замовлення Національного інституту культурної спадщини Польщі у межах діяльності Центру підтримки культури в Україні. Окремі епізоди свідомого знищення українських пам’яток у Львові, Києві, Чернігові, Іванкові, Харкові, Ізюмі та Богородичному дозволяють уявити масштаб злочинів росії, які вона прагне приховати.
Під час презентації йшлося також про проєкт «Пропаганда, яка вбиває», створений Національним музеєм Голодомору-геноциду. У його межах на конкретних прикладах розвінчуються типові російські наративи та демонструються їхні справжні завдання, аналізується вплив російської пропаганди на формування ненависті до українців.
"Вир антиукраїнської риторики з неприхованими закликами до геноциду зараз також несеться в сучасній рф. Саме за такою схемою діяла пропаганда в сталінські та загалом радянські часи – створити образ ворога та кидати на його «знешкодження» всі можливі засоби", - наголосили у МКІП.
Як повідомлялося, Міністерство культури та інформаційної політики ініціюватиме законопроєкт щодо визнання культурної спадщини як елементу національної безпеки.