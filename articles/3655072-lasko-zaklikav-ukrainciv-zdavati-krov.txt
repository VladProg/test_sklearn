Міністр охорони здоров’я Віктор Ляшко закликав українців здавати кров.

Про це він сказав в ефірі загальнонаціонального телемарафону, передає Укрінформ.
“Сьогодні в цих умовах нам постійно потрібні донори, тому звертаюся до всіх не нехтувати донорством, особливо в цей складний час. Якщо ви старше 18 років і вага ваша більше ніж 50 кг, ви можете стати донором. Проконсультуйтеся з лікарем і зробіть цю корисну справу для українців, і це вже ваш вклад в наближення нашої спільної перемоги”, - сказав Ляшко.
Як повідомляв Укрінформ, для системи крові краще й ефективніше працювати, коли донори приходять до центрів крові постійно, а не тільки у випадку значної надзвичайної ситуації або, реагуючи на окремі повідомлення в засобах масової інформації чи в соціальних мережах.
Окрім цього, в умовах воєнного стану стале забезпечення донорською кров’ю є однією з умов забезпечення обороноздатності країни та запорукою її нацбезпеки.