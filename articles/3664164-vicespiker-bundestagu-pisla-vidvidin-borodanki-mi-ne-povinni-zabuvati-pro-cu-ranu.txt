Віцеспікерка Бундестагу Федеративної Республіки Німеччина Катрін Гьорінг-Екардт запевнила, що її держава продовжуватиме захищати Україну та українців під час війни з російською федерацією.

Про це вона заявила під час брифінгу в Бородянці на Київщині, повідомляє кореспондент Укрінформу.
Віцеспікер німецького парламенту зазначила, що наслідки російської окупації в Київській області – це ще відкрита рана війни. "Ми не повинні забувати про цю рану, тому що війна продовжується. Майже щодня лунають повітряні тривоги, постійно немає електрики – частково або повністю. Наше спільне завдання полягає в тому, щоб допомогти громадянам, підтримати їх, щоб люди могли повернутися до своїх домівок", – підкреслила Гьорінг-Екардт.






Віце-президентка Бундестагу Федеративної Республіки Німеччина Катрін Гьорінг-Екардт відвідала Бородянку / Фото: Руслан Канюка, Укрінформ





































Вона наголосила на важливості відбудови України: "Я хочу сказати: путін має знати, що цю країну буде відбудовано. Тут живуть люди. Ми будемо захищати цю країну і цих людей. Ми не залишимо Україну саму, тому що вона належить до європейської сім‘ї і захищає не тільки себе, а безпеку всієї Європи".
Як повідомлялося, заступник Голови Верховної Ради України Олена Кондратюк та віцеспікерка Бундестагу Федеративної Республіки Німеччина Катрін Гьорінг-Екардт відвідали місто Бучу та селище міського типу Бородянку Київської області. Зокрема, вони оглянули зруйновані внаслідок російських обстрілів об‘єкти житлової інфраструктури.