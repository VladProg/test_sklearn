Державне агентство з питань мистецтв та мистецької освіти визначило режисерів і вистави, які цьогоріч боротимуться за здобуття театральної премії імені Леся Курбаса.

Список оприлюднила пресслужба Держмистецтв, передає Укрінформ.
Зокрема, Микола Бабин поставив «Маріуполь #надія_на_світанок», Олександр Боровенський - «The Book of Sirens», Дмитро Захоженко — «Imperium Delendum Est», Антон Меженін - «Всупереч», Ігор Прокоп’як - «Як рятували країну Мережину», Людмила Косович - «Крик нації» про життя і долю Василя Стуса за власною п’єсою.
Серед 20 претендентів також Олена Юзвак з виставою «Поліанна», Геннадій Широченко із «Непробудженням», Яна Ушпік із виставою «Мовчання», Олександра Бабенко з виставою «Станція» за п’єсою Олександра Вітра.
У список включені також вистави на твори українських і світових письменників і драматургів. Так, Дмитро Леончик за п’єсою М. Куліша поставив«Мина. Історія перевертня», Вадим Морозов - «Молитву за Елвіса» за п’єсою Марини Смілянець, а Олег Іваницький презентував моновиставу «Нотатки божевільного» за мотивами твору М. Гоголя. Сергій Павлюк поставив виставу «Вічність і ще один день» за п’єсою сербського літератора Милорада Павича.
Серед претендентів на премію - моновистава «Проста українська скіфська баба» режисера Артема Свистуна, «Білка з облізлим хвостом» Кирила Душина, музично-пластична вистава «CODE UA» Олександри Блінкової.
На премію претендують також дитячі вистави, зокрема Олена Ткачук поставила «Ріпку», Валерія Федотова — «Благослови звірів і дітей», Олександра Шевельова — дитячий мюзикл «Жаба Маша».
Премія імені Леся Курбаса присуджується щороку професійним театральним режисерам за вагомий внесок у розвиток сучасного театрального мистецтва України і вручається у лютому до дня народження видатного українського режисера. На її здобуття висувається театральна постановка, прем'єра якої відбулася у попередньому році.