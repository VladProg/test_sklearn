Колишньому генеральному директору державного підприємства “Сетам” суд обрав запобіжний захід у вигляді застави в розмірі 13 млн 400 тис. грн, прокурор не погоджується з указаним рішенням та оскаржить його.

Як передає Укрінформ, про це Національне антикорупційне бюро України повідомляє у Телеграмі.
За клопотанням детективів НАБУ, яке узгоджено прокурором Спеціалізованої антикорупційної прокуратури, 9 лютого цього року слідча суддя Вищого антикорупційного суду обрала запобіжний захід колишньому генеральному директору ДП “Сетам” у вигляді застави в розмірі 13 млн 400 тис. грн.
Крім того, на підозрюваного покладено ряд процесуальних обов’язків, передбачених ст. 194 Кримінально процесуального кодексу України.
Прокурор не погоджується з указаним рішенням суду та оскаржить його в суді апеляційної інстанції.
За процесуального керівництва прокурора САП детективи НАБУ 29 грудня минулого року повідомили про підозру в розтраті понад 485 млн грн колишньому генеральному директору державного підприємства.
Його дії кваліфіковані за ч. 5 ст. 191 (привласнення, розтрата майна або заволодіння ним), ч. 3 ст. 28 (вчинення злочину групою осіб, групою осіб за попередньою змовою) ч. 2 ст. 364 (зловживання владою або службовим становищем) Кримінального кодексу України.
За версією слідства гендиректор ДП забезпечував проведення електронних торгів з метою реалізації речових доказів за заниженими цінами та створення необхідних умов для перемоги заздалегідь визначених юридичних осіб.
Як повідомляв Укрінформ, у лютому Верховний Суд підтвердив вироки колишньому виконувачу обов'язків “Нацпроєкту “Повітряний експрес” та його спільнику у вигляді 11 та 10,5 років позбавлення волі.