У межах Стокгольмського міжнародного кінофестивалю пройшов показ дебютної стрічки української режисерки Крістіни Тинькевич "Як там Катя?".

Як передає Укрінформ, про це повідомляє пресслужба Держкіно.
"Створена за підтримки Держкіно стрічка "How Is Katia?/Як там Катя?" була продемонстрована на Стокгольмському міжнародному кінофестивалі, що цьогоріч тривав з 9 до 20 листопада", - йдеться у повідомленні.

"Як там Катя?" – режисерський дебют Тинькевич у повному метрі. Це соціальна драма про лікарку швидкої допомоги, яка шукає справедливості у недосконалому світі, аби перемогти систему.
Виробництвом фільму займалась компанія Evos Film. Продюсерами стрічки виступили Ольга Матат і Влад Дудко. Головну роль лікарки Анни виконала Анастасія Карпенко. Оператор-постановник – Влад Воронін, художник-постановник – Влад Дудко, звукорежисер – Сергій Степанський. Над сценарієм разом з режисеркою працювали Сергій Касторних, Юлія Гончар та Наталія Блок.
Стрічку створено за підтримки Держкіно. Міжнародна промоція фільму відбувається за підтримки Українського Інституту в межах програми proMOTION.
Як повідомляв Укрінформ, у межах Талліннського кінофестивалю Tallinn Black Nights Film Festival 24 листопада відбудеться спецпоказ фільму Антоніо Лукіча "Люксембург, Люксембург!"