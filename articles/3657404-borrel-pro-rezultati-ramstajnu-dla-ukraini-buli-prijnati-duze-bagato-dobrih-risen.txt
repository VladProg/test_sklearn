На зустрічі у Рамштайні були прийняті дуже багато добрих рішень для України.

Про це перед початком зустрічі заявив високий представник ЄС Жозеп Боррель, повідомляє кореспондент Укрінформу.
«На сьогоднішній зустрічі міністрів закордонних справ країн-членів ЄС, ми розпочнемо з України. Ми маємо продовжувати військову підтримку України. Ми обговоримо новий транш з Європейського фонду миру, що передбачає більше фінансування для України. Обговоримо рівень військової підтримки після зустрічі в Рамштайні, де, до речі, були взяті багато зобов’язань, включаючи двосторонні кількома кранами-членами з точки зору залучених ресурсів. Обговоримо ситуацію щодо війни. До нас приєднається (міністр закордонних справ України) Дмитро Кулеба, який візьме участь в обговоренні», - сказав Боррель.
Він наголосив, що нещодавня зустріч Контактної групи з питань оборони України в Рамштайні мала добрий результат.
«У Рамштайні був досягнутий добрий результат з погляду кількості озброєння, яку ми, точніше різні країни-члени, вирішили надати Україні. Не варто недооцінювати результати Рамштайну. Дуже багато добрих рішень були прийняті. Кожна країна-член вирішуватиме на національному рівні, що хоче робити», - підкреслив високий представник ЄС.
За його словами, поставки танків в Україну – не єдина тема, яка обговорюватиметься сьогодні, є багато інших шляхів військової підтримки, яку Україна отримує від країн-членів, і, зокрема, Німеччина залучена до цієї роботи із великою кількістю ресурсів.
«Так, Зеленський запитував про це (про танки – ред.), серед країн-членів є різні думки, ми обговоримо це сьогодні. Я говорив уже кілька разів: на мою думку, цей вид зброї має бути наданий українській армії. Але це рішення країн-членів, і ми тут, щоб обговорити це», - зауважив Боррель.
Серед інших тем, які включені до порядку денного зустрічі, - розвиток ситуації в Палестині, Ефіопії та у країнах Сахелю, розширення індивідуальних санкцій проти посадових осіб Ірану за порушення прав людини тощо.
Як повідомлялося, 23 січня у Брюсселі відбувається засідання Ради міністрів ЄС із закордонних справ. Учасники розглянуть виділення на військову підтримку України сьомого траншу у 500 мільйонів євро з Європейського фонду миру, а також 45 мільйонів євро для забезпечення діяльності Допоміжної військової місії ЄС для України, в межах якої різні країни ЄС долучені до тренування українських військовослужбовців.