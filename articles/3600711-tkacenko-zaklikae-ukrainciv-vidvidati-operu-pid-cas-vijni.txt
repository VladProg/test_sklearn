Міністр культури та інформаційної політики Олександр Ткаченко закликає українців сходити в оперу під час війни, щоб залишити це в спогадах на все життя.

Про це міністр написав у Телеграмі, передає Укрінформ.
"Один з найбільших фурорів в культурній сфері серед міжнародної спільноти під час повномасштабної війни зробила новина про поновлення роботи національних опер в Україні. Це був потужний знак того, що Україна та її культура жива та незламна. За час з 24 лютого в наших оперних театрах були представлені прем‘єри та нові прочитання старих п‘єс. Ті, які мені довелось побачити, назавжди залишаться в спогадах як щось історичне. З Днем опери всіх її творців та поціновувачів. Це дійсно лікуюче мистецтво, особливо сьогодні", - написав Ткаченко.

Він закликав зробити "собі свято для душі та купити квиток в оперу, щоб на все життя залишити в спогадах, що таке опера під час війни".
Як повідомлялося, Національна опера України 29 та 30 жовтня покаже прем’єру опери «Травіата» Дж.Верді у постановці Анатолія Солов’яненка.