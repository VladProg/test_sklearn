У Черкаському художньому музеї презентують виставку будянського фаянсу з непростою історією: подаровану харків'янином Андрієм Голубом колекцію вивозили з обстрілюваної росіянами Салтівки.

Про це повідомляє у Фейсбуці пресслужба музею, передає Укрінформ.
"Коли почалися обстріли Харкова, жителі міста рятували свої життя. Так, серед інших харків’ян до Черкас потрапив і колекціонер Андрій Голуб. Розуміючи, що все його дорогоцінне зібрання будянського фаянсу може бути знищене, Андрій Іванович прийняв рішення про передачу своєї приватної колекції Черкаському художньому музею. Але як і в що запакувати тендітні вироби, коли довкола рвуться снаряди? Хто і чим вивезе колекцію з небезпечної Салтівки (район м. Харків, який найбільше потерпає від обстрілів військами рф) в той час, коли першочергово вивозять людей?.. Завдяки зусиллям колективу музею вдалося знайти донаторів, що надали пакувальні матеріали, та волонтерів, які зуміли доправити колекцію з Харкова до Черкас", – йдеться у повідомленні.

У музеї зазначили, що зараз керамічні вироби Будянського фаянського заводу 2000-х років демонструються на виставці "Мій любий Харків!". Коли ж закінчиться війна, 75 нових експонатів можна буде побачити в постійній експозиції відділу декоративного мистецтва.
"Назва виставки "Мій любий Харків!" народилася у процесі монтування експозиції, коли ми побачили, скільки настінних тарілок присвячено Харкову, його пам’ятним місцям та улюбленим куточкам. Відчувалося, з якою любов’ю колекціонер збирав кожну таріль, тарілочку, тацю, плакетку, кухлик, куманець, кухоль, вазу. Адже у кожний виріб митці вкладали свій талант і фантазію, це й робило вази, тарілки чи столові сервізи заводу самобутніми та оригінальними", – наголосили в музеї.
Історія фаянсового заводу у Будах на Харківщині налічує 140 років – з моменту заснування у 1867 році і до банкрутства та закриття у 2006 році. У листопаді 2020 року корпуси заводу були підірвані і повністю знищені.
Фото: Фейсбук Черкаського Художнього Музею