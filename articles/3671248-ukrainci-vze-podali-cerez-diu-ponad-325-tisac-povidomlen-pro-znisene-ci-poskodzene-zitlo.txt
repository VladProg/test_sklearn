Українці подали через застосунок “Дія” понад 325 тисяч повідомлень про знищення або пошкодження житла внаслідок російської агресії.

Як передає Укрінформ, про це Прем'єр-міністр Денис Шмигаль повідомив у Телеграмі після наради за участю представників Мінінфраструктури, Мін’юсту, Мінцифри, Агентства відновлення та розвитку інфраструктури.
“На виконання доручень Президента Володимира Зеленського уряд активно готується до запуску відновлювальних проєктів у житловому секторі. Наразі через Дію українці подали понад 325 тис. повідомлень про знищення або пошкодження житла. Проаналізували їх у розрізі регіонів, обговорили механізм роботи реєстру, де фіксуються руйнування внаслідок війни, визначили три напрямки відшкодування: на поточний ремонт, на капітальні ремонтні роботи та на повну відбудову зруйнованого житла”, - написав Шмигаль.
За його словами, відновлення житла людей – пріоритетний напрямок швидкої відбудови. Саме на це мають бути спрямовані кошти від конфіскованих російських активів.
Прем'єр-міністр на нараді наголосив, що весь шлях від подачі заявки й до відновлення житла мусить бути чітким і простим.
“Розраховуємо на якнайшвидше ухвалення законопроєкту 7198 про компенсацію за пошкодження та знищення окремих категорій об'єктів нерухомого майна внаслідок терористичних дій рф”, - додав він.
Як повідомляв Укрінформ, за даними глави уряду, нині на спецрахунку вже є 17 млрд грн для відновлення України.
Фото: ДСНС