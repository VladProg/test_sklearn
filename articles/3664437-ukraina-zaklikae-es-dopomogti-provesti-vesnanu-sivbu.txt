Міністр аграрної політики та продовольства України Микола Сольський закликав представників Європейського Союзу підтримати українських аграріїв та сприяти проведенню весняної посівної.

Про це він заявив під час свого виступу на спільному засіданні Кабінету Міністрів України та колегії Єврокомісії, передає Укрінформ із посиланням на пресслужбу міністерства.
Сольський зазначив, що нині перед українськими аграріями постали два основних виклики - якісно провести посівну кампанію і збільшити ліквідність агропродукції.
За словами міністра, аграрії мають бути забезпечені посівним матеріалом та добривами, це дасть змогу не залишити жоден гектар незасіяним. Сольський підкреслив, що насіння та добрива – це та допомога, якої дуже потребує агросектор України.
Також він нагадав, що українські аграрії зазнають великих збитків, бо ціна продажу зерна є досить низькою і значно подорожчала логістика. На переконання очільника Мінагрополітики, Україні необхідна реалізація масштабної програми спрощеного кредитування аграріїв. Міністр звернувся до представників ЄС з проханням підтримати український агропромисловий комплекс.
Окремо Сольський наголосив на проблемі штучного блокування «зернової ініціативи» з боку російських інспекторів та закликав міжнародних партнерів спільно цьому зарадити.
Як повідомлялося, 2 лютого 2023 року в Києві відбулася зустріч членів колегії Європейської комісії на чолі з президенткою цієї євроінституції Урсулою фон дер Ляєн з урядом України. Темами для обговорення стали підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.
3 лютого в Україні відбудеться 24-й саміт ЄС - Україна.
Фото з сайту agronews.ua