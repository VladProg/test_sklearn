На Рівненській АЕС почала роботу постійна місія Міжнародного агентства з атомної енергії; іноземні експерти з ядерної безпеки перебуватимуть на станції до завершення в Україні воєнних дій.

Про це повідомляє Укрінформ із посиланням на пресслужбу РАЕС у Фейсбуці.
Зазначається, що команда МАГАТЕ на чолі з генеральним директором агентства Рафаелем Маріано Гроссі прибула на майданчик станції у складі експертів з 13 країн та в супроводі в.о. головного державного інспектора з ядерної та радіаційної безпеки України Олега Корікова.
У межах місії на РАЕС перебуватимуть двоє експертів з ядерної безпеки. Вони здійснюватимуть моніторинг ситуації на станції, надаватимуть технічну підтримку та консультації українським колегам, а також фіксуватимуть усі позаштатні ситуації на об'єкті.
Представники місії МАГАТЕ також інформуватимуть Агентство про необхідність дій європейських партнерів, які б унеможливлювали зниження семи фундаментальних принципів ядерної безпеки та захищеності через війну.
«Перш за все, ми розглядаємо цю місію як можливість розширити допомогу й підтримку у будь-якому вигляді, якої ви потребуєте, задля дотримання вимог ядерної та радіаційної безпеки. Ми будемо спостерігати за фізичною цілісністю станції, за функціонуванням усіх систем, за психологічним станом персоналу», - зазначив Гроссі.






На Рівненській АЕС розпочала роботу постійна місія МАГАТЕ / Фото: Рівненська АЕС






















Іноземні фахівці будуть присутні на всіх об'єктах ядерної енергетики України, включаючи Чорнобильську АЕС. Загалом на всіх атомних станціях працюватимуть до 12 експертів Агентства, що має стати важливим кроком у наданні допомоги Україні в умовах російської агресії.
Як повідомлялось, у Міністерстві енергетики України переконані, що діяльність місій МАГАТЕ на всіх українських АЕС дозволить оцінити загрозу ядерній безпеці та сприятиме посиленню цієї безпеки на ядерних об’єктах в умовах постійних атак російського агресора.