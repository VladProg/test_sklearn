Олімпійська чемпіонка зі спортивної гімнастики Лілія Подкопаєва прокоментувала дії МОК у ситуації з можливим допуском росіян і білорусів до паризьких Ігор-2024.

Колишня гімнастка розповіла про це в розмові з кореспондентом Укрінформу.
«Спортсмени - це свого роду інструменти політичного впливу на міжнародному рівні. Ми робимо все можливе, щоб росію і білорусь недопустили до Олімпіади. Спорт - це політика, тому тут не може бути іншого рішення, окрім як недопуску. Обурюють подвійні стандарти Міжнародного олімпійського комітету. З одного боку вони запевняють нас у своїй підтримці, але одночасно з цим намагаються просунути росіян і білорусів на Олімпіаду. МОК не може відповісти на питання про те, якими могли б бути правила відбору «антивоєнних» росіян. російський спорт фінансується держструктурами, тому ніхто з них не вийде і не скаже щось проти війни. Про який відбір ми можемо в такому разі говорити», - сказала Подкопаєва.
Вона також наголосила на тому, що Україна повинна докласти всіх зусиль у питанні недопуску росіян і білорусів до змагань.
«Я, як олімпійська чемпіонка, направила листа до НОКів всіх країн з проханням відхилити можливе рішення про допуск росіян і білорусів до змагань. Нам треба тиснути зі всіх сторін. Дякую нашим друзям, які підтримують нас. Хотілося б, щоб члени Міжнародного олімпійського комітету теж зробили заяву про недопуск. Найважливіше - це життя людини. Жодні Олімпійські ігри не зможуть бути вищими за життя людей. Останній крок в цій ситуації, якщо їх допустять - це бойкот. Потрібно докласти всіх зусиль, щоб до цього не дійшло», - пояснила гімнастка.
Окрім того, Подкопаєва зауважила, що лише завдяки нашим захисникам українські спортсмени можуть виступати на змаганнях, а українська сторона - відстоювати рішення про недопуск росіян і білорусів до Олімпіади.
«Тиск на наших спортсменів неймовірний. Ментально витримати те, що у твоїй країні війна, а тобі потрібно сконцентруватися на змаганнях - це вкрай складно. Спортсмени несуть подвійне навантаження в цьому випадку. Те, що ми можемо змагатися і тренуватися - це все завдяки нашим найкращим оборонцям. Якщо існує бог, то насамперед це наші хлопці і дівчата, які нас захищають, які захищають Україну», - підсумувала олімпійська чемпіонка.
Як повідомлялося, 10 лютого у Великій Британії відбувся саміт 35 країн, організований через питання можливої участі росії в Олімпіаді-2024.
Як повідомляв Укрінформ, наприкінці січня МОК оголосив про намір повернути спортсменів з росії та білорусі до виступів на міжнародних змаганнях під нейтральним прапором.
Фото: Getty Images