У державній системі Prozorro.Продажі відбулись перші аукціони з продажу права на укладення договорів на право спеціального використання водних біоресурсів у рибогосподарських водних об'єктах (їх частинах).

Як передає Укрінформ, про це повідомляє пресслужба Державного агентства меліорації та рибного господарства України у Фейсбуці.


Зазначається, що скоро розпочнеться промисловий вилов водних біоресурсів: на річці Дунай, у пониззі річки Дністер, Дністровському лимані, частині Дніпровсько-Бузької гирлової системи в межах Миколаївської області. Переможці аукціонів отримають права на вилов: оселедця, судака, ляща, тарані, сазана, сома, плоскирки, піленгаса, атерини, в'юна, білизни, окуня, краснопірки, карася тощо.


Стартова ціна лотів становила від 8646,99 грн до 32011,57 грн, розміри реєстраційних внесків були від 17 грн до 119 грн, гарантійний внесок становив 20100 грн.


Ті рибалки, які отримають право на спеціальне використання водних біоресурсів у рибогосподарських водних об'єктах зможуть рибалити до кінця поточного року відповідно до нової форми організації промислового рибальства у 2023 році.


Аукціони з продажу прав на промисловий вилов риби на дніпровських водосховищах відбудуться 20 лютого 2023 року.


Як повідомляв Укрінформ, Кабінет Міністрів України 31 грудня 2022 року ухвалив постанову про запровадження електронних аукціонів з продажу права на укладення договорів на право спеціального використання водних біоресурсів у рибогосподарських водних об'єктах (їх частинах).