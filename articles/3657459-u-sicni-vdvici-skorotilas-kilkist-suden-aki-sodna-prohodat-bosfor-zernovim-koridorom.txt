У січні 2023 року через Босфор "зерновим коридором" щодня проходить в середньому 2-3 судна, що удвічі менше, ніж було у вересні-жовтні торік, коли проходило в середньому по 6 суден.

Про це заявив міністр аграрної політики та продовольства України Микола Сольський під час виступу на Конференції Міністрів сільського господарства в Берліні, передає Укрінформ з посиланням на Мінагрополітики.
«Якщо у вересні-жовтні середньомісячний пропуск через Босфор становив 6 суден, то в січні ці показники скоротилися вдвічі – до 2–3 суден на день. За суднами фіксуються штучні, надумані «порушення». Під цим лицемірством країна-агресор приховує єдину мету: завдати Україні не тільки воєнної поразки, але й економічної. Послабити фінансове становище також і наших міжнародних партнерів, а ще – спричинити міграційну кризу, що загострить вже наявні проблеми», – розповів він.
Сольський нагадав, що навіть у складних умовах із початку повномасштабної війни Україна експортувала понад 40 млн т зернових, олійних та продуктів їх переробки і забезпечила їжею сотні мільйонів людей по всьому світу.
Міністр наголосив, що зараз Україна потребує підтримки міжнародної спільноти та системних рішень у питанні саботажу роботи "зернового коридору" з боку російської сторони. Він також назвав три глобальні стратегічні речі, без яких неможливий розвиток ані українського агроринку, ні світового.
Сольський зазначив, що найперше - це припинення війни шляхом реалізації української формули миру. Друге - це обмін сучасними технологіями вирощування. На думку міністра, країни нетто-експортери з розвиненими агротехнологіями могли б ділитися досвідом з країнами, що розвиваються. Це пришвидшить розвиток фермерства і сприятиме розв'язанню проблеми з голодом.
«Третє – усунення будь-яких бар'єрів на ринку продовольства. Не має бути торговельних обмежень для виробників продукції, у тому числі продуктів переробки. У всіх має бути доступ до їжі», – зауважив очільник Мінагрополітики.
Він додав, що безбар’єрність торгівлі стосується й роботи "зернового коридору", адже від його безперешкодної роботи прямо залежить продовольча безпека світу.
«росія умисно обмежує експорт українського продовольства. Об'єктивних причин для цього немає. Це частина їх гібридної війни», – підкреслив міністр.
Як повідомляв Укрінформ, з жовтня 2022 року українські порти вимушені працювати менше ніж на половину своєї потужності, а обсяги недопоставок зернових на світовий ринок оцінюються у 2-3 мільйони тонн щомісяця. При цьому у Босфорі в черзі на інспекцію стоять майже 120 суден. Середній час очікування – від 2 до 5 тижнів, у результаті чого збитки для судновласників становлять від близько 20 тисяч доларів за кожен день простою.
Фото: ОПЗ