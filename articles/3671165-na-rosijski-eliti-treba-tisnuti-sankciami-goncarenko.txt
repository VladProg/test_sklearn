Змусити росію припинити війну можливо, скоріше за все, шляхом зростаючого незадоволення її еліт.

Таке переконання Укрінформу висловив депутат Верховної Ради України Олексій Гончаренко, який бере участь у Мюнхенській безпековій конференції.
«У стратегічному сенсі росія може нам програти двома шляхами: на полі бою або шляхом розвалу росії зсередини. Це шлях менш кровавий для нас, він відбудеться, але ми не знаємо, коли. Тому нам треба тиснути на їх еліти, адже з російським суспільством усе зрозуміло, там сподіватися нема на що. Тож механізм санкцій ключовий», - сказав депутат. Він також вважає за доцільне працювати з російським національними окраїнами – «це шлях до розвалу монстра, імперії зла».
Гончаренко нагадав, що наприкінці минулого року за його участі була створена санкційна міжпарламентська коаліція – «комісія Гончаренко-Коен-Вілсон», до якої долучилися канадці, британці, члени Європарламенту, інші політики, які просувають питання синхронізації санкцій.
«Якщо говорити по персональних санкціях, на жаль, є люди, які є в санкційних листах одних країн, а в інших країнах – ні. Все це створює для них величезні можливості уникнути санкцій, обійти їх», - пояснив парламентарій.
Він назвав конференцію дуже важливою для України зараз, напередодні річниці вторгнення.
«Очевидно, що зараз момент критичний: росія продовжує наступ, готується до подальших дій, у тому числі безпосередньо на лінії фронту. Тому нам потрібна зброя, нам потрібно більше підтримки, а також розв'язання санкційних питань», - підкреслив Гончаренко.
Він зауважив, що на цьому форумі присутні ключові світові лідери, потужна американська делегація на чолі з віцепрезиденткою Камалою Гарріс, «що для нас особливо важливо». Також бере участь у ній сенатор Мітч МакКоннелл, лідер республіканців у Сенаті. З ними та іншими учасниками українські представники говоритимуть під час зустрічей і на публічних дискусіях як про зброю, так і про обмежувальні заходи.
У Конгресі США була створена «міжнародної європейсько-американська коаліція», яка буде працювати над посиленням санкцій проти найближчого оточення володимира путіна.
До неї увійшли: конгресмен, співголова Гельсінської комісії Конгресу США Стів Коен, конгресмен, член Гельсінської комісії Джо Вілсон, народний депутат Олексій Гончаренко, член парламенту Британії Роберт Сілі, голова естонської делегації в ПАРЄ Ерік Крос, член Європарламенту від Литви Пятрас Ауштревічюс, голова польської делегації у Раді Європи Аркадіуш Мулярчик.