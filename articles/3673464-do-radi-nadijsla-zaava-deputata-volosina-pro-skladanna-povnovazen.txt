До Верховної Ради надійшла заява Олега Волошина, обраного від забороненої проросійської політичної партії "Опозиційна платформа – За життя" про складання повноважень народного депутата України.

Про це Голова ВР Руслан Стефанчук повідомив у Фейсбуці, передає Укрінформ.
"Волошин О.А. Заява про складання повноважень народного депутата України надійшла до Верховної Ради України. Відповідно до Конституції України", – зазначив Стефанчук, оприлюднивши фото відповідної заяви.

Голова ВР запевнив, що із розглядом заяви парламент затягувати не буде.
Як повідомлялося, раніше Верховна Рада достроково припинила депутатські повноваження Ігоря Абрамовича, Іллі Киви, Юлії Льовочкіної, обраних від забороненої політичної партії "Опозиційна платформа – За життя". Вони написали заяви про складання мандатів. Також у ЗМІ інформувалося, що заяви про складання мандатів написали депутати від "ОПЗЖ" Наталія Королевська, Юрій Солод, Олег Волошин – наразі рішення щодо них не ухвалено парламентом. 15 лютого Голова ВР повідомив, що до парламенту офіційно надійшли заяви про складання депутатських повноважень від Королевської і Солода.
Водночас Верховна Рада припинила повноваження народних депутатів від "Опозиційної платформи – За життя" Віктора Медведчука та Тараса Козака, яких попередньо було позбавлено громадянства України.