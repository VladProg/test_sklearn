Дружина Президента Олена Зеленська запевняє, що у рамках Всесвітнього економічного форуму не відчувається втоми світу від України, яка захищається від неспровокованої російської агресії, і не виключає, що наратив про таку "втому" може бути частиною інформаційної пропаганди рф.

Про це вона розповіла під час під час пресконференції на полях в Давосі, повідомляє Укрінформ.
"Говорячи про цей саміт, втоми не відчувається. Можу сказати впевнено. Хоча під час минулого саміту уже ми казали про втому. Це говорить тільки про те, що, можливо, це питання перебільшено, можливо, це частина також якоїсь інформаційної пропаганди агресора, тому що вони (росіяни - ред.) дуже хотіли, щоб увесь світ втомився від нас", - підкреслила перша леді.
Зеленська додала, що на особистому рівні, відповідаючи на подібні запитання про "втому", зазначає: "Уявіть, як втомилися українці! Не просто говорити про це, а жити в цьому. І дійсно, що буде, коли ми втомимося остаточно? Я б не хотіла бачити цей день, думаю, ніхто б у світі не хотів бачити цей день".
Як повідомлялося, дружина Президента Олена Зеленська перебуває у швейцарському Давосі, де бере участь у заходах у рамках Всесвітнього економічного форуму.