Країни "Бухарестської дев'ятки" (B9) продовжуватимуть надавати підтримку Україні до її перемоги у війні з російським агресором.

Про це під час відкриття саміту “Бухарестської дев’ятки” в середу у Варшаві, за участю президента США Джо Байдена і генсека НАТО Єнса Столтенберга, заявив президент Румунії Клаус Йоганніс, передає кореспондент Укрінформу.
“Ми, як лідери східного флангу НАТО, зобов’язані твердо стояти на захисті нашого миру. Ми також повинні рішуче виконувати наші зобов’язання щодо підтримки України так довго, як це буде потрібно, щоб Україна перемогла у цій війні”, - наголосив Йоганніс.
Він додав, що саме так діятиме Румунія, і в цьому питанні Бухарест не залишається наодинці.
За його словами, зусилля країн B9 мають трансатлантичний вимір, про що свідчить участь у саміті президента США Джо Байдена. На його переконання, це свідчить, зокрема, про зобов’язання США щодо захисту східного флангу НАТО.
“Ці зобов’язання мають включати подальше збільшення військової присутності (на східному фланзі НАТО – ред.) і підготовку американської стратегії для Чорного моря”,- констатував президент Румунії.
Йоганніс нагадав, що росія торік намагалася знищити європейську безпеку і міжнародний світопорядок, діючи агресивно в Україні, а раніше – в Молдові, Грузії.
“Ми є рішучими прихильниками євроатлантичних перспектив України. Ми хочемо, щоб ця брутальна війна проти України була останнім агресивним актом росії. Для досягнення цього ми повинні рішуче запобігти цій агресії і не допустити наступні”, - наголосив Йоганніс.
Він звернув увагу, що НАТО рішуче показує свої чіткі зобов’язання щодо України й українського народу. Йоганніс запевнив, що країни B9 й надалі координуватимуть свої зусилля щодо підготовки липневого саміту НАТО у Вільнюсі, який “буде успішним”.
Як повідомляв Укрінформ, лідери “Бухарестської дев’ятки” (B9) на саміті у Варшаві 22 лютого серед іншого обговорюють шляхи подальшої підтримки України.
Президент США Джо Байден закликав лідерів «Бухарестської дев’ятки» продовжувати критично важливу підтримку України і українців, які відважно борються за свободу демократії у Європі та світі.
Фото: ЕРА