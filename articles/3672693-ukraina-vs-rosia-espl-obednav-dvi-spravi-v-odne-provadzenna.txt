Європейський суд з прав людини об’єднав справи «Україна та Нідерланди проти росії» та «Україна проти росії (Х)» щодо повномасштабного вторгнення в одне велике провадження.

Як передає Укрінформ, про це у Фейсбуці повідомила уповноважена у справах ЄСПЛ Маргарита Сокоренко.
“ЄСПЛ об’єднав справи «Україна та Нідерланди проти росії», у якій суд уже визнав окупацію рф східної України з 2014 року, та «Україна проти росії (Х)» щодо повномасштабного вторгнення в одне велике провадження. Тепер так звана велика справа по Донбасу стала ще більшою!”, - поінформувала Сокоренко.
За її словами, об’єднання справ однозначно має одразу декілька переваг.
Зокрема, пришвидшення розгляду справи щодо повномасштабного вторгнення «Україна проти Росії (Х)».
“25 січня 2023 року ЄСПЛ визнав прийнятною так звану справу по Донбасу і перейшов до її розгляду по суті. Відтак після об’єднання зазначених справ ЄСПЛ перейде до стадії розгляду по суті справи «Україна проти росії (Х)», і Україна вже «зекономила» щонайменше рік-два (а насправді набагато більше) у її дослідженні ЄСПЛ”, - пояснила Сокоренко.
Другою перевагою, за її словами, є оптимізація процесу.
“Об'єднання забезпечить більш ефективний розгляд, оскільки деякі аспекти двох справ є подібними та взаємодоповнюваними. Вбивства, викрадення, тортури, посягання на приватне та сімейне життя, захоплення/знищення майна, дискримінація за мовою, віросповіданням, поглядами - все це частина офіційної політики росії з 2014 року, яка отримала продовження на територіях України, захоплених рф після 24.02.2022”, - зазначила уповноважена у справах ЄСПЛ.
Також об’єднання справ дасть можливість вивчення ЄСПЛ справи в більш глобальному контексті.
“Вторгнення росії в Україну у лютому 2022 року існує не окремо від загального контексту і не перебуває «у вакуумі» саме по собі. Активна фаза російської агресії проти України почалась у 2014 році. Тобто все це лягає в загальну «картину» та парадигму агресивних планів рф щодо нашої держави, і ЄСПЛ це вивчатиме комплексно”, - вважає Сокоренко.
Окрім того, на її думку, об'єднання двох справ допоможе отримати більш повне рішення, оскільки в одній справі розглядатимуться різні аспекти порушення прав людини, які були скоєні росією в Україні та тривають з 2014 року, а деякі з них розвиваються за своїм характером, а також - надати Україні більшу підтримку та платформу для просування її справи перед світовою спільнотою.
“Тут лише нагадаю, що у справі по Донбасу разом з Україною спів заявниками є Королівство Нідерланди, а до заяви по повномасштабному вторгненню 26 держав заявили про бажання приєднатись як треті сторони”, - підкреслила Сокоренко.
Водночас вона зауважила, що “велике рішення ЄСПЛ може мати важливий вклад у зміцнення міжнародного права та правопорядку, оскільки в справі розглядаються не окремі порушення прав людини, а підрив росією принципів мирного співіснування та забезпечення прав людини як таких”.
”Рішення ЄСПЛ також є серйозним підґрунтям для посилення позиції України у притягненні росії до відповідальності у контексті доведення «логічного ланцюжка» навмисності та цілеспрямованості дій агресора. Вважаю це чудовою процесуальною перемогою України в ЄСПЛ “, - зазначила Сокоренко.
Таким чином, підсумувала вона, відтепер ЄСПЛ розглядає такі справи України проти агресора: Україна проти росії (щодо Криму) за №20958/14 та №38334/18;
Україна та Нідерланди проти росії за №8019/16, №43800/24, №28525 та №11055/22 щодо захоплення частини східної України з 2014 та повномасштабного вторгнення з лютого 2022; Україна проти росії (VIII) за №55855/18 щодо захоплення моряків та Україна проти росії (ІХ) за №10691/21 щодо політики вбивств опонентів.
Як повідомлялося, Європейський суд з прав людини визнав прийнятною до розгляду міждержавну справу «Україна та Нідерланди проти росії».
Таким чином, ЄСПЛ переходить до розгляду по суті справи, яка стосується масових та систематичних порушень прав людини на тимчасово окупованих територіях Донецької та Луганської областей; викрадення та спроб незаконного вивезення дітей-сиріт з Донецької та Луганської областей на територію рф у 2014 році; збиття літака рейсу MH17.
У 2020 році три міждержавні справи: «Україна проти росії (щодо Східної України)» за заявою № 8019/16, яка стосується масових та систематичних порушень прав людини на тимчасово окупованих територіях Донецької та Луганської областей; «Україна проти росії» за заявою № 43800/14 щодо викрадення та спроб незаконного вивезення дітей-сиріт з Донецької та Луганської областей на територію російської федерації у 2014 році; «Нідерланди проти росії» за заявою № 28525/20 щодо збиття літака рейсу MH17 - було об'єднано в одну.
Фото: Margarita Sokorenko, Фейсбук