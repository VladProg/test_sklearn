Віцепрем'єр-міністр – міністр цифрової трансформації Михайло Федоров зустрівся з міністром торгівлі США Джиною Раймондо й обговорив з нею необхідність посилення санкцій й економічної блокади російської федерації.

Як передає Укрінформ, про це Федоров повідомив у Телеграмі.
"Санкції та економічна блокада рф має посилюватися. росію треба повністю позбавити доступу до технологій. А Україну — перетворити на лідера за темпами розвитку military-tech. Це — одні з головних тем нашої зустрічі з міністеркою торгівлі США Джиною Раймондо", — зазначив він.
Глава Мінцифри зауважив, що і бізнес, і влада Сполучених Штатів уже зробили "неймовірний внесок у майбутню перемогу України". "Американські компанії — опора України. Цінуємо потужну підтримку від AWS, Microsoft, Visa, Apple, Google та інших технологічних гігантів", — наголосив Федоров.
За його словами, на сьогодні пріоритетом є співпраця в розвитку військових технологій. Він підкреслив, що "саме технології роблять нас ефективнішими, гнучкими та витривалими".
Міністр подякував Раймондо за зустріч. "Продовжуємо посилювати взаємодію з нашим надійним партнером та стратегічним союзником. Впевнений, далі — більше", — додав він.
Як повідомляв Укрінформ, у листопаді Міністерство фінансів США та Державний департамент оголосили про запровадження санкцій проти понад 40 фізичних і юридичних осіб, що забезпечували роботу нелегальних схем поставок технологій для російського військово-промислового комплексу.

Фото: Михайло Федоров, Telegram