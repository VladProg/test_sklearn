Станом на початок 2023 року в управління Фонду державного майна вже передано 1500 підприємств. Частина з них підлягає ліквідації або мають ознаки банкрутства.

Про це повідомляє Укрінформ із посиланням на пресслужбу ФДМУ.
«Кабінетом Міністрів прийнято розпорядження про передачу до сфери управління Фонду близько 2 400 держпідприємств із загальним боргом 200 млрд грн. 1300 з них на момент передачі підлягають ліквідації або мають ознаки банкрутства, 600 – знаходяться на тимчасово окупованих територіях, і актуальна інформація про їх стан відсутня», - йдеться у повідомленні.
У ФДМУ уточнили, що за період із кінця 2022 року до початку 2023 року Фондом вже прийнято в управління близько 1500 підприємств. Загалом в Україні обліковується близько 3600 підприємств державної форми власності, заборгованість яких становить сотні мільярдів гривень.
Як повідомлялось, 9 вересня 2022 року уряд змінив порядок передачі до сфери управління ФДМУ майна єдиних (цілісних) майнових комплексів підприємств, установ, організацій, які не увійшли до переліку об’єктів, що не підлягають приватизації та не належать до об’єктів, які необхідно залишити в державній власності. Це рішення дозволяє швидше передавати такі об’єкти Фонду держмайна.
За підсумками 2022 року переможці приватизаційних аукціонів запропонували за державні активи 2,2 млрд грн. Вони вже перерахували до держбюджету 1,7 млрд грн. Загалом Фонд держмайна успішно провів 193 приватизаційних аукціони. В торгах змагалися 973 учасники.