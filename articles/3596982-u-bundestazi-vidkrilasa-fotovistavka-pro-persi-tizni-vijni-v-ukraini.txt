У німецькому Бундестазі відкрилася виставка української письменниці, художниці, фотографа Євгенії Бєлорусець «Поруч. Київський військовий щоденник».

Виставка працюватиме до 24 лютого 2023 року, повідомляє кореспондент Укрінформу.
Відкрила виставку-інсталяцію президент вищого законодавчого органу ФРН Бербель Бас. Вона зазначила, що її особисто найбільше вразило в роботах українки «людське тепло в цій нелюдській агресивній війні росії, краса людей в розпачі страху та жорстокості».
Щоденник є основою інтелектуальної карти, розробленої для Бундестагу – карти пам’яті, яка використовує фотографії та текстові дописи для реконструкції «початку війни».






Виставка «Поруч. Київський військовий щоденник» у німецькому Бундестазі / Фото: Ольга Танасійчук, Укрінформ


























































З 24 лютого до 5 квітня Бєлорусець, яка залишилася в рідному Києві, щодня писала та фотографувала для німецького журналу Spiegel, описуючи повсякденне життя, нормальність якого була втрачена в одну ніч у жорстокій загарбницькій війні. Згодом ці тексти були зібрані в книжці «Початок війни», яка вийшла другом днями.
Авторка розповіла Укрінформу, що для неї було важливо зафіксувати зміни, які відбувалися в повсякденному житті людей, міста, що перебувало фактично у стані облоги, коли кияни не знали, що відбудеться завтра. «Це було місто, яке готове захищатися й боротися. Аскетичне», - каже журналістка. Це видно, зокрема, на фото порожніх вулиць.
Чого на світлинах немає, то це людей у формі, блокпостів, військової техніки - попри акредитацію Міноборони, Євгенія дбала, аби ніхто через її фото та відео не потрапив у небезпеку.

Вона зазначає, що коли згодом до Києва повернулося життя, вже було важко згадати, яким він був у перші дні війни. Але зараз ситуація знову тяжка, Бєлорусець не виключає, що продовжить фіксувати події, хоча ще не знає, у якій саме формі.
«Я нікого не хочу чогось навчити цією виставкою. Я хочу, щоби люди, які відвідають її, насамперед учасники німецького політичного процесу... повернулися до емоції «подиву». Адже після майже 240 днів війни відбувається певне звикання до цих подій... Я намагалася в рамках своєї професії та своїх знань говорити з тією аудиторією, яка може вплинути на ухвалення рішень. Це моя ціль», - пояснила авторка.
Варто додати, що частина її робіт, інсталяція, зараз розміщується у «Саду громадянина» в Європарламенті в Брюсселі, біля неї відбуваються політичні зустрічі.
Євгенія Бєлорусець - письменниця, художниця та журналістка, яка живе та працює між Києвом та Берліном.