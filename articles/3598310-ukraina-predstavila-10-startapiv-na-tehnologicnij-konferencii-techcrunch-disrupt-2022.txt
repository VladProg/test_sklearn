Вперше українська делегація представила павільйон на технологічної конференції TechCrunch Disrupt (США) та представила там 10 вітчизняних стартапів.

Про це Укрінформу повідомили в пресслужбі Ukrainian Bridge.
За даними пресслужби, український павільйон є спільною ініціативою Міністерства економіки та Міністерства цифрової трансформації України, організований за підтримки Програми USAID "Конкурентоспроможна економіка України" та Генерального консульства України в Сан-Франциско.
Головним організатором є Ukrainian Bridge, співорганізатор - Український фонд стартапів.
"Вкрай важливо представляти українську екосистему стартапів на одній із ключових технічних подій, особливо у воєнний час. Наше завдання — продемонструвати, що, попри всі виклики, українська технічна сцена зберегла свою стійкість, ефективність та інвестиційний потенціал", — зазначає Олеся Залуська, керівник Програми USAID "Конкурентоспроможна економіка України".
TechCrunch Disrupt 2022 відбувся у Сан-Франциско 18-20 жовтня. Щорічно захід відвідують до 10 тис. учасників із 125 країн.
В українському павільйоні представлені стартапи з MedTech, оптимізації транспортування (в тому числі — гуманітарної допомоги в Україну), метавсесвіту. А саме:
elKYC — сервіс, який дозволяє бізнесу швидко верифікувати та провести онлайн-онбординг клієнтів; Nanit Robotics — набір для збирання та програмування роботів з інноваційним підходом до творчого навчання дітей інженерним навичкам; QAI — платформа для тестування ігор на базі ML; Harmix — сервіс на основі AI, який автоматично вибирає правильну музику для відео; Cardiomo — медична переносна технологія для моніторингу роботи серця в режимі онлайн; Shortage — міжнародний ринок товарів гуманітарної допомоги для України; Howly — сервіс, який допомагає отримати повні індивідуальні онлайн-консультації від різних експертів 24/7; Numo ADHD — програма, яка підходить для СДУГ і допомагає виконувати завдання за допомогою гейміфікації, групової підтримки, підзвітності та мікрокоучинга для нових копінг-навичок; Zeeon — метавсесвіт для онлайн спілкування та коворкінгу; Vanongo — логістична платформа на основі штучного інтелекту (яка зараз допомагає доставляти гуманітарну допомогу в Україні).
"За нашими попередніми оцінками, інвестиційний потенціал індустрії інновацій та технологій становить близько 11 млрд дол. Зокрема, сектор IT зазнав найменших втрат за час війни: зберіг 95% обсягів контрактів та суттєво збільшив експортні надходження", — зазначив під час відкриття павільйону заступник міністра економіки Олександр Грибан.
Окрім демонстрації своїх стартапів, організатори павільйону провели закриту зустріч з венчурними інвесторами та українськими стартапами Ukrainian Tech Night. На ній представники державних органів України, засновники стартапів та представники венчурних капіталів говорили про побудову технологічної екосистеми майбутнього в Україні.
Як повідомляв Укрінформ, Міністерство цифрової трансформації розраховує збільшити частку ІТ-сектору у ВВП України до 10%.