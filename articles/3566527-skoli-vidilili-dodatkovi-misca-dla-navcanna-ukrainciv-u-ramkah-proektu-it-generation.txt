Навчальні заклади, які в рамках проєкту IT Generation надають можливість українцям безоплатно отримати професію у сфері IT, за власний кошт збільшили кількість місць з 1830 до 2191.

Як передає Укрінформ, про це повідомляє пресслужба Міністерства цифрової трансформації.
«Раніше розповідали, що в проєкті зможуть узяти участь 1830 людей. Однак школи вирішили за власні кошти збільшити кількість місць. Тепер серед охочих опанувати ІТ-спеціальність, які подавали заявки на навчання, з'явиться ще 361 додаткове місце. А це 2191 українець, який здобуде ІТ-освіту від IT Generation», - йдеться в повідомленні.
Зокрема, школа Laba виділила додатково 132 місця, GoIT – 50, Prog.Academy – 50, SourceIT – 28, ITEA – 20, A-Level – 18, Hillel IT School – 16, EPAM – 16, ISSP – 10, Mate Academy – 8, IAMPM – 7, Choice31 – 6.
«Така ініціатива – це найкраща підтримка нашого проєкту та українців, яким це потрібно. Ми працюватимемо, щоб проєкт мав продовження і охопив ще більше людей», - додали в Мінцифри.
Як повідомлялось, у червні Міністерство цифрової трансформації разом із партнерами, блокчейн-екосистемою Binance та Львівським ІТ Кластером, запустила новий проєкт IT Generation.
В його рамках отримати нову кваліфікацію зможуть українці 21-60 років, які ніколи раніше не навчались ІТ-спеціальностей та не мають досвіду роботи в цій сфері. Тривалість навчання: два-шість місяців залежно від навчальної програми.
Основна мета ІТ Generation — допомогти талановитим українцям знайти себе в одній з найперспективніших сфер, продовжити працювати та розвивати українську економіку заради перемоги й успішного майбутнього нашої держави.