Івано-Франківський національний академічний драматичний театр імені Івана Франка 27-28 січня покаже прем’єру вистави за твором Ольги Кобилянської «Вовчиха».

Про це на пресконференції повідомив його гендиректор і художній керівник народний артист України Ростислав Держипільський, передає кореспондент Укрінформу.

«27-28 січня у нашому театрі відбудеться чергова прем’єра - «Вовчиха» за твором Ольги Кобилянської. Ми маємо великий скарб - українську літературу, драматургію. Вона багатопланова, багатошарова, філософська, сучасна, і з неї можна черпати багато сюжетів, алюзій для сьогодення, і ми намагаємось це робити. В цій виставі теж є такі спроби», - сказав Держипільський.
За словами режисера постановки Назарія Паніва, «Вовчиха» дещо відрізнятиметься від оригінального однойменного твору.

«Ми наголошуємо на основному зерні проблеми, яка є в оригінальному творі – небажанні матері «відрізати пуповину», пройти природну сепарацію з дітьми і як це перетворюється на повідок для молодої особистості, який скасовує її розвиток… Ми говоримо про проблему між найріднішими людьми. Про те, що вони не можуть поговорити щиро одне з одним і ховаються за масками «так треба», «я краще знаю», - зазначив Панів.
Він висловив сподівання, що прем’єра буде цікавою і для батьків, і для тих, хто сьогодні почувається лише дитиною.
Як повідомлялося, у Франківському драмтеатрі після повномасштабного втрогнення рф скасували всі вистави за творами російських письменників.
Фото: Суспільне Івано-Франківськ