У застосунку Дія почали тестування подачі заяв на обмін старих ламп на енергоощадні LED-лампи.

Як передає Укрінформ, про це повідомляє пресслужба Міністерства цифрової трансформації.
«Завдяки заяві в Дії ви точно знатимете, що світлодіодні лампи є в наявності у відділенні Укрпошти і гарантовано зможете отримати свої 5 LED-ламп. На першому етапі будуть доступні 15 млн ламп для обміну, які надходитимуть поступово протягом декількох тижнів», – йдеться у повідомленні.
Зазначається, що через найбільший ефект економії забезпечуватимуть спочатку обласні центри і великі міста. До кінця лютого лампочки мають надійти і до найменших сіл.
«За оцінками фахівців, перехід на світлодіодні лампи дасть змогу споживати на 7-10% менше електроенергії в моменти пікового навантаження. Це допоможе суттєво скоротити дефіцит електроенергії в системі», – додають в міністерстві.
Як повідомлялося, уряд затвердив програму для населення по обміну ламп розжарювання на світлодіодні за підтримки ЄС. Відповідну постанову «Про реалізацію експериментального проєкту щодо створення сприятливих умов для забезпечення ефективного споживання електричної енергії населенням» було прийнято на засіданні уряду 10 січня 2023 року.
Відповідно до постанови, українці зможуть обміняти п’ять ламп розжарювання на п’ять світлодіодних (LED). Фінансування 30 млн LED-ламп відбуватиметься за рахунок коштів ЄС. Програма розпочнеться в кінці січня, масовому запуску буде передувати бета-тестування реєстрації на обмін ламп у застосунку Дія. Після його завершення проєкт запуститься у звичайному режимі по всій території України.