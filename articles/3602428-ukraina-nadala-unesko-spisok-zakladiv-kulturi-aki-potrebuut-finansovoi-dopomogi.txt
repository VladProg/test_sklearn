МКІП сподівається отримати від ЮНЕСКО фінансову допомогу для закладів культури, зокрема, театрів, які знаходяться на деокупованих територіях. Уже відправлені списки таких об’єктів.

Як передає Укрінформ, про це повідомив міністр культури та інформаційної політики України Олександр Ткаченко 27 жовтня під час робочої поїздки до Кіровоградської області.
Він зазначив, що найбільша проблема театрів, які знаходяться на деокупованих чи звільнених територіях – фінансування. Ці театри мають дотримуватися безпекових норм, а отже не можуть заповнювати весь зал. Безперечно, дохід зменшується.
“Радий, що у Кропивницькому фінансування закладів культури не зменшили, але, на жаль, не всюди склалася така ситуація. Тому для нас найголовніше зараз – знайти можливість підтримувати заклади культури. Ми відправили списки тих об’єктів, у першу чергу в Харківській, Донецькій, Миколаївській та Запорізькій областях, для того, щоб отримати фінансування від ЮНЕСКО. Це не тільки театри, це всі заклади культури, і ми хочемо принаймні зберегти ці будівлі під час зими. Ви знаєте, що у нас є виклики, пов’язані зі світлом та теплом, тому ми сподіваємось, що ця допомога до нас дійде за нагальною потребою, тобто не післязавтра, а завтра», - підкреслив Ткаченко.






МКІП сподівається отримати від ЮНЕСКО фінансову допомогу для закладів культури на деокупованих територіях / Фото: Мирослава Липа


































Він уточнив, що театри з окупованих територій переміщені у більш мирні місця України. Деякі змогли організуватися, щоб мати постійні гастролі.
"Це надзвичайно важливо - повідомляти, інформувати світову спільноту про українську культуру, до неї зараз є інтерес", - сказав міністр.
У Кропивницькому Ткаченко поспілкувався з працівниками та керівниками закладів культури, представниками творчої спільноти області.
Також міністр привітав зі 140-річчям Кропивницький академічний обласний український музично-драматичний театр імені Марка Кропивницького та відвідав прем’єрний показ вистави «Бондарівна».