Японська компанія Honda Motor Co. разом із південнокорейською компанією LG Energy Solution Ltd створять спільний завод у Сполучених Штатах із виробництва акумуляторів для електромобілів.

Як передає Укрінформ, про це повідомляє Kyodo News.
Загальна сума інвестицій становитиме 4,4 мільярда доларів США.
Саме будівництво акумуляторного заводу розпочнеться на початку наступного року, а масове виробництво батарей для електрокарів - до кінця 2025 року.
Компанії у спільному пресрелізі заявили, що всі літій-іонні батареї, вироблені на заводі, будуть використовуватися для живлення електромобілів, що продаються під брендами Honda та Acura в Північній Америці.
Точне місце розташування заводу ще не визначено.
Зазначається, що у березні автовиробник Honda Motor Co. домовився з Sony Group Corp. про створення спільного підприємства Sony Honda Mobility Inc. у Токіо для виробництва електромобілів нового покоління.
«Відповідно до нашого давнього зобов’язання створювати продукцію, наближену до споживачів, Honda зобов’язується закуповувати акумулятори для електромобілів на місцевому рівні, які є критично важливим компонентом електромобілів», – сказав президент Honda Тошіхіро Мібе.
Як повідомляв Укрінформ, японська компанія Honda представила першу в світі технологію на основі штучного інтелекту, яка допомагатиме водієві під час керування автомобілем.