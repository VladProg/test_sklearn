До 28 лютого у Вікіпедії українською мовою триватиме тематичний тиждень з написання статей про письменників Києва. Досвідчених редакторів та новачків заохочують створити нові і покращити наявні статті у Вікіпедії.

Про це Укрінформу повідомив співзасновник «Вікімедіа Україна», редактор Вікіпедії Юрій Пероганич, який допоміг технічно оформити тиждень і організувати спільноту редакторів.
«В українській Вікіпедії вже є понад півтисячі статей про письменників Києва, проте про близько двохсот теперішніх і колишніх членів КО НСПУ (Київської організації Національної спілки письменників – ред.) статті поки що відсутні, а багато наявних статей містять неповну або застарілу інформацію. Тому й проводимо тематичний тиждень, щоб заповнити ці прогалини», – сказав він.
Вікіпедія – це вільна енциклопедія, яку може редагувати кожен. Вона існує завдяки тому, що добровольці у свій вільний час додають в неї інформацію про цікаву їм особу, подію чи інші речі. Час від часу проводяться акції із закриття прогалин у певних темах – тематичні тижні.
Ініціатор тижня – Київська міська організація Національної спілки письменників України.
«Наша спілка піклується про розвиток української літератури, дбає про захист української мови, збереження духовної спадщини. Ми звернули увагу на Вікіпедію як на потужний інструмент збереження і поширення інформації про членів спілки, їхніх творчих надбань. Сподіваємося, що наш досвід і приклад буде використаний іншими обласними організаціями НСПУ», – зауважила голова правління КО НСПУ, дитяча поетеса Марія Морозенко.
Для зручності учасників на сторінці проєкту у Вікіпедії виведено список статей до написання. Зокрема, це статті про письменників, про яких є статті в Енциклопедії сучасної України. Також можна написати чи покращити статті про пов’язані з Києвом літературні фестивалі, премії, енциклопедичні значущі твори київських письменників чи зробити оглядову статтю «Письменники Києва», в якій також є потреба.