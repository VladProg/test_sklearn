Президент Володимир Зеленський наголосив, що філософія Григорія Сковороди - бути вільним, гідним, задоволеним своєю працею та жити в гармонії зі світом, поза модою чи течіями – актуальна і сьогодні.

Про це йдеться у вітанні Президента з нагоди 300-річчя від дня народження Григорія Сковороди, оприлюдненого на сайті глави держави, передає Укрінформ.
“Сьогодні нас об'єднав видатний український мислитель, літератор, музикант, педагог Григорій Сковорода, 300-річчя від дня народження якого відзначає Україна і світ”, - ідеться у вітанні Президента.
Глава держави подякував організаторам та учасникам усіх ювілейних заходів в Україні, що відбуваються навіть попри складну воєнну ситуацію.
“Вони слугують благородній меті – вшануванню непересічної людини, яка на багато років випередила свій час. Його філософія – бути вільним, бути гідним, бути наповненим любов'ю та щастям, бути задоволеним своєю працею, жити в гармонії зі світом, поза модою чи течіями – і на сьогодні актуальна”, - підкреслив Зеленський.
Президент зауважив, що російські загарбники у ювілейний рік намагалися знищити світ Сковороди, зруйнувавши меморіальний музей філософа у селі Сковородинівка Харківської області.
“Але статуя Григорія Савича вистояла, символізуючи незнищенність його ідей, і нагадала нам заклик мислителя: «Облиш забобони, обмий совість, а потім одежу, залиш усі свої хиби і підіймайся!». Ці слова – слова підтримки українського народу у боротьбі за свободу, гідність та незалежність. «…І підіймайся!» – дороговказ, що надихає, об'єднує українців і всіх вільних людей. Нехай кожного з нас збагачує духовний світ великого українця”, - підкреслив Зеленський.
Він закликав триматися, читати, осмислювати велетня духу - Григорія Сковороди, бо “нам це потрібно для творення модерної України”.
Як повідомлялося, попри повномасштабну російську агресію, яка триває з 24 лютого, цими днями Україна відзначає 300-річний ювілей від дня народження великого Українця, видатного філософа Григорія Сковороди.
Фото: ОП