Провідні законодавці та політики Німеччини закликають телекомунікаційних операторів зменшити залежність від китайського обладнання у мережах.

Як передає Укрінформ, про це повідомляє Politico.
«Технології китайських компаній необхідно негайно видалити принаймні з основної частини нашої критичної IT-інфраструктури», - сказав член парламенту та експерт із цифрової політики партії Зелених Майк Аусендорф.
На його переконання, Німеччина загалом має переглянути співпрацю приватного сектора з компаніями автократичних держав.
Зазначається, що питання про необхідність позбутися залежності від китайських телекомунікаційних компаній постало після звіту, який показав, що останнім часом німецькі оператори закупили велику кількість обладнання 5G у постачальників з Китаю.
Відхід від Huawei відповідає зміні ставлення до Китаю німецького коаліційного уряду на чолі з канцлером Олафом Шольцем. Шольц заявив, що у зв’язку зі створенням наступного покоління 6G технологічними компаніями важливо забезпечити конкурентоспроможність європейських виробників, таких як Nokia та Ericsson.
У листопаді міністр економіки Німеччини Роберт Габек заявив про прагнення країни зменшити залежність від Китаю у секторах телекомунікації та мікросхем, які політик вважає особливо проблемними. Того ж місяця Габек офіційно заборонив китайським інвесторам купувати німецькі заводи з виробництва чипів.
Після виявлення Німеччиною залежності у сфері енергетики після вторгнення росії в Україну Берлін критично оцінює залежність країни від китайських телекомунікаційних компаній.
За даними консалтингової компанії Strand Consult, китайські постачальники, і Huawei передусім, забезпечили майже 60% нової інфраструктури 5G у Німеччині.
У квітні 2021 року уряд Німеччини вжив заходів, що дозволили йому втручатися в контракти телекомунікаційних операторів із китайськими постачальниками, проте на практиці такі дії застосовані не були.
Як повідомляв Укрінформ, наприкінці січня США заборонили продавати Huawei більшість сучасних технологій.