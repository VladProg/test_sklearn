В іспанському музеї Тиссена-Борнемісса 29 листопада відкриється виставковий проєкт «В епіцентрі бурі: модернізм в Україні 1900–1930-х».

Як передає Укрінформ, про це повідомляє пресслужба Міністерства культури та інформаційної політики у Телеграмі.
«В експозиції виставки - роботи, створені в Україні у перші десятиліття ХХ ст. у мистецьких напрямках від фігуративного мистецтва до футуризму. Твори таких авторів, як Олександр Богомазов, Олександра Екстер, Володимир і Давид Бурлюки, Михайло Бойчук, Вiктор Пальмов, Василь Єрмилов, Анатолій Петрицький та інші. Загалом відвідувачі виставки матимуть змогу оглянути 70 робіт», - йдеться у повідомленні.

Зазначається, що виставка має на меті нагадати на Заході про важливу частину європейського модернізму — про модернізм український.

Проєкт створено за підтримки Президента України Володимира Зеленського, Офісу Президента та особистого сприяння міністра культури та інформаційної політики Олександра Ткаченка.
Як повідомлялося, з нагоди 300-річчя від дня народження Григорія Сковороди в штаб-квартирі ЮНЕСКО в Парижі відкрили тематичну виставку.
Фото: МКІП, Телеграм