Ціни на нафту опускаються у п'ятницю, 13 січня, але завершують тиждень впевненим зростанням завдяки сигналам збільшення попиту в Китаї.

Як передає Укрінформ, про це повідомляє enkorr.
Вартість березневих ф'ючерсів на нафту Brent на лондонській біржі ICE Futures становить $83,67 за барель, що на $0,36 (0,43%) нижче за ціну на закриття попередньої сесії. За підсумками торгів у четвер ці контракти здорожчали на $1,36 (1,7%), до $84,03 за барель.
Ціна ф'ючерсів на нафту WTI на лютий на електронних торгах Нью-Йоркської товарної біржі (NYMEX) зменшилася на $0,22 (0,28%), до $78,17 за барель. На час закриття попередніх торгів вартість цих контрактів підвищилася на $0,98 (1,3%), до $78,39 за барель.
Влада КНР істотно підвищила квоти на імпорт нафти для місцевих компаній, що говорить про підвищення виробництва НПЗ.
Оптимізм інвесторів стосовно перспектив економіки США надає додаткову підтримку ринку, зазначає агентство Bloomberg. Опубліковані напередодні статдані показали уповільнення інфляції у Штатах, що посилило очікування швидкого завершення циклу підвищення базової процентної ставки країни.
Споживчі ціни (індекс CPI) у США у грудні зросли на 6,5% порівняно з аналогічним місяцем минулого року, повідомило у четвер Міністерство праці країни. Таким чином, інфляція сповільнилася порівняно з 7,1% у листопаді до мінімуму з жовтня 2021 року. Споживчі ціни опустилися на 0,1% щодо попереднього місяця – їх зниження у помісячному вираженні відзначено вперше з 2020 року.
«Дані з інфляції показують, що ФРС, ймовірно, майже закінчила з підйомом ставки, і економіка США зможе уникнути рецесії», – зазначає головний аналітик OANDA Едвард Мойя.