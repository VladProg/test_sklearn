Звільнення з посад чиновників, щодо яких є підозри у недоброчесності, є першим етапом, далі працюють профільні структури для встановлення, чи ці підозри справедливі.

Про це заявив радник керівника Офісу Президента Михайло Подоляк в ефірі телеканалу ICTV, повідомляє Укрінформ.
"Є певні розмови, що вони (посадовці – ред.) пішли у відставку, а мають відповідати по закону... Як працює цей механізм відповідальності: є номенклатурна одиниця, є чиновник і є декілька складових відповідальності. Перша складова: якщо є підозри у суспільства, що він не на своєму місці чи він є корумпованим діячем, то політична відповідальність негайно – відставка", – сказав Подоляк.
На другому етапі, за його словами, працюють слідчі органи, щоб встановити, чи ці підозри були справедливими і якщо так, то тоді наступає третій етап відповідальності – юридичний.
Радник керівника ОП пояснив, що на цьому етапі посадовець має відповідати по закону в рамках судового процесу.
Подоляк не виключає, що "процес чистки органів влади" буде постійний.
"Маємо мати нульову толерантність і терпимість до будь-яких корупційних проявів", – додав він.
Як повідомлялося, упродовж нинішнього тижня кількох посадовців було звільнено, серед них – заступник керівника ОП Кирило Тимошенко та заступник міністра оборони В’ячеслав Шаповалов.