Високий представник ЄС Жозеп Боррель закликав не припиняти постачання зброї Україні та вести переговори про мир.

Про це він сказав, виступаючи перед депутатами Європейського парламенту в Страсбурзі, передає кореспондент Укрінформу.
“Надзвичайно важливо зосередитися на європейських зусиллях досягнення миру і координувати роботу, яку проводять країни-члени, і все більше і більше надавати допомоги якнайшвидше... Ця військова допомога не суперечить пошуку миру дипломатичним шляхом… Це може проходити паралельно. Я не розумію тих, хто каже, що для того, щоб вести переговори, ми повинні припинити надавати військову допомогу Україні. Навпаки, і те, і інше треба робити разом. Це не дебати про голубів і яструбів”, - сказав Боррель.
За його словами, треба не лише продовжувати надавати допомогу, але й посилювати її, адже час має вирішальне значення і “час наразі вимірюється втраченими життями”.
Як повідомляв Укрінформ, високий представник ЄС Жозеп Боррель закликав європейські країни якнайшвидше передати Україні свої танки, що є на складах.
Він також підкреслив, що реальність на місцях бою наразі є надзвичайно напруженою.