Україна та Європейська комісія домовилися до кінця тижня досягти остаточного консенсусу щодо перезапуску конкурсної процедури відбору суддів Конституційного суду – однієї із семи рекомендацій.

Про це повідомила віцепрем'єр-міністр з питань європейської та євроатлантичної інтеграції України Ольга Стефанішина в ефірі телемарафону «Єдині новини».

«Ми, звичайно, маємо додаткові рекомендації. Ми будемо ще детально наступний тиждень працювати над реформою Конституційного суду, перезапуску конкурсної процедури відбору суддів Конституційного суду», - сказала вона.
«Нам не вдалося досягти остаточного консенсусу по тому, як ми бачимо наступні кроки, але ми точно визначили, що за наступний тиждень ми знайдемо спільне прийнятне рішення і будемо рухатися далі», - додала Стефанішина.
Урядовиця пояснила, що українська сторона мала діалог з Венеційською комісією, який тривав достатньо довго, і не чекаючи його завершення, комісія все ж таки опублікувала висновок, яким дала додаткові рекомендації, які Київ, «скажімо так, не бачив офіційно» на момент ухвалення Верховною Радою закону, який запускає конкурсну процедуру відбору суддів до складу Конституційного суду.
«Ми не погоджуємося з усім переліком рекомендацій. По деяких з ним нам потрібні додаткові роз’яснення, адже мова йде про конституційний орган країни. Це не розбіжності політичні, це необхідність продовження діалогу і ми політично домовилися, що за наступний тиждень ми знайдемо остаточне рішення по цим рекомендаціям», - наголосила віцепремʼєр.


Щодо решти рекомендацій Стефанішина зауважила, що Україні залишається отримати кілька висновків Єврокомісії в медіасфері, внести зміни в законодавство, яке стосується боротьби з відмиванням коштів, зокрема в частині моніторингу способу життя і фінансовому моніторингу публічних осіб після їх звільнення.
Як повідомляв Укрінформ, 2 лютого на спільному засіданні уряду України та Єврокомісії комісар Олівер Варгеї назвав проблемні сфери у виконанні рекомендацій нашою державою - законодавство про Конституційний Суд, деолігархізація, відмивання коштів та національні меншини.