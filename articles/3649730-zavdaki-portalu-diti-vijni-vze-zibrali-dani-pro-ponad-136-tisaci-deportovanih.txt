Завдяки порталу «Діти війни» вже вдалося зібрати інформацію про 13 613 депортованих на територію рф і тимчасово окуповані території дітей та повернути 125 маленьких українців на Батьківщину.

Про це повідомляє Укрінформ із посиланням на звіт команди Міністерства з питань реінтеграції за минулий рік, опублікований на сайті відомства.
«Створено (у 2022 році - ред.) портал «Діти війни», в межах роботи якого налагоджено збір і міжвідомчий обмін інформацією стосовно депортованих дітей. Наразі зібрано інформацію про 13 613 депортованих дітей. Повернуто 125 дітей, що були незаконно депортовані до рф і тимчасово окупованих територій», - зазначили у Мінреінтеграції.
Крім того, у червні минулого року був утворений Координаційний штаб з питань захисту прав депортованих осіб. У межах роботи штабу надано сприяння понад 200 тисячам осіб, які залишили територію рф.
Як повідомляв Укрінформ, державний портал розшуку дітей “Діти війни” запрацював 1 серпня 2022 року. Платформа має дві основні функції.
Перша - надавати актуальну інформацію про дітей, які постраждали через дії росії - загинули, були поранені, зникли безвісти, депортовані або примусово переміщені з місць постійного проживання, та про тих, кого вдалося розшукати та врятувати. Кількісні показники оновлюються щодня правоохоронними органами та Національним інформаційним бюро.
Друга функція - допомагати розшукувати дітей. Портал «Діти війни» дозволяє зв'язатися з правоохоронними органами, Офісом генпрокурора та Національним інформаційним бюро.
Порталом можуть скористатися всі, хто має інформацію про дитину, яка постраждала через військову агресію росії.