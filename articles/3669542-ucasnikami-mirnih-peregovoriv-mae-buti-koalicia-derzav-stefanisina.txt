Україна сяде за стіл переговорів з росіянами тільки за низки попередніх умов і закликає долучитися до процесу західних партнерів.

Про це сказала віцепрем'єр-міністр з питань європейської та євроатлантичної інтеграції України Ольга Стефанішина на під час заходу, організованого Мюнхенською безпековою конференцією в Берліні 13 лютого, повідомляє кореспондент Укрінформу.
Бачення України було абсолютно чітким з першого дня війни: Київ готовий до переговорів, підкреслила членкиня уряду. Але, продовжила вона, треба враховувати той факт, що нинішній президент рф довів, що не дотримується жодних домовленостей, які були досягнуті раніше.
«Отже частиною переговорів, які мають базуватися на принципових для України елементах, повинна бути ширша коаліція країн», - зауважила Стефанішина.
Вона назвала дві основні передумови для початку переговорів: по-перше, відповідальність за вчинені злочини, що є вимогою українського суспільства, і повага до територіальної цілісності України.
«Коли росіяни заберуться з України, коли винні за смерті будуть притягнуті до відповідальності, ми сядемо за стіл переговорів», - сказала Стефанішина.
Державний секретар Міністерства закордонних справ ФРН Тобіас Лінднер, який взяв участь у дискусії, зі свого боку зауважив, що німецький канцлер Олаф Шольц телефонує кремлівському очільнику регулярно.
«Я вас запевняю, якщо він побачить будь-які ознаки готовності путіна до переговорів, не з позиції диктування умов миру, як він уявляє перемовини, ми не будемо вагатися», - сказав дипломат.
Лінднер підкреслив, що мир може бути легко досягнутий, якщо путін скаже, що треба зупинити війну, це в його руках.
«Для мене перемогою України в цій війні буде те, що умови угоди будуть написані в Києві, а не в москві», - заявив представник МЗС Німеччини.
Він запевнив, що уряд ФРН готовий підтримувати Україну, доки буде потрібно, адже перемога України відповідає власним національних інтересам Німеччини. Дипломат не бачить жодної втоми в підтримці України, а лише готовність до ще більшого залучення.
Тема російської агресії та відповідальності за воєнні злочини та злочин агресії буде однією з основних на Мюнхенській безпековій конференції, яка пройде 17-19 лютого.