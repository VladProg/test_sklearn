Документальний фільм режисера Романа Любого "Залізні метелики" увійшов до програми кінофестивалю США Sundance Film Festival, у межах якого відбудеться світова прем'єра стрічки.

Про це повідомляє пресслужба Державного агентства з питань кіно, передає Укрінформ.
"Цей фільм присвячено пасажирам і екіпажу рейсу MH17 та всім жертвам російської агресії проти України. Це наша реакція на непокаране вбивство 298 громадян різних країн і континентів, яке було скоєне у нас вдома і ми не могли не висловитись. Це наша відповідь вбивцям і брехунам від нас як від громадян України і як громадян Світу", - зазначив Любий.
Відомство зазначає, що картина "Залізні метелики" досліджує обставини збиття літака MH17, риторику російських пропагандистів навколо цієї події, та реакцію світової спільноти на цей злочин.
"Стрічка показує правду про те, що відбулося з MH17, і також те, що було поставлено на кін через відсутність відповіді на це. Режисер використовує безліч візуальних матеріалів та особистих свідчень, щоб створити це художнє, але все ще обґрунтоване, дослідження переломного моменту в сучасній світовій історії", - пише команда Санденса.
Зазначається, що над фільмом працювали кінооб’єднання "Вавилонʼ13" у копродукції з німецькими компаніями TRIMAFILM та RBB/ARTE. Продюсерами картини стали Андрій Котляр, Володимир Тихий, Давід Лехмер, Ізабель Бертолон, Тріні Гьотце. Також Держкіно зауважує, що в українських кінотеатрах фільм вийде у липні 2023 року завдяки кінокомпанії "Артхаус Трафік".
Кінофестиваль "Санденс" (Sundance Film Festival) — головний кінофестиваль незалежного кіно у США. З моменту заснування у 1981 році тут відбулися прем'єри фільмів Мартіна Скорсезе, Крістофера Нолана, братів Коенів та інших. Показ тут може відкрити для фільму дорогу в американський прокат та стати першою сходинкою на шляху до "Оскара".
Фото з сайту usfa.gov.ua