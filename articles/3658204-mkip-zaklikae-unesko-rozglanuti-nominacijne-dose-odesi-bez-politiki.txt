МКІП, міська громада Одеси та постійне представництво України в ЮНЕСКО закликають до неупередженого розгляду українського досьє «Історичний центр міста-порту Одеса» на 18 позачерговій сесії Комітету Всесвітньої спадщини ЮНЕСКО.

Відкритого листа оприлюднила пресслужба Міністерства культури та інформаційної політики, передає Укрінформ.
Як зазначається у зверненні, завершальним етапом перед включенням об'єкту до Списку Всесвітньої спадщини є надання Міжнародною радою з охорони пам'яток та історичних місць (ICOMOS) рекомендацій суто технічного характеру щодо особливостей подальшого збереження об'єкта.
“На наше здивування, у своїх рекомендаціях від 11 січня 2023 р. ICOMOS вдався до політизації українського досьє, включивши до опису об’єкту інформацію про заснування Одеси «стратегічним рішенням імператриці Катерини ІІ», якої не було в номінаційному досьє, поданому Україною 11 жовтня 2022 р. Ми не можемо миритися із присутністю у документі, підготовленому Центром Всесвітньої спадщини щодо української номінації, відверто проросійських наративів, які суперечать аргументації оригінального українського досьє”, - заявили у МКІП.
У відомстві підкреслили, що неприйнятною є також рекомендація змінити назву об'єкта та виключити згадку про порт, роль якого є визначальним.
«Портові та припортові ділянки міста сьогодні є мішенню російського агресора, виключення їх з охоронної зони робить цей унікальний історичний район беззахисним. І дарує росії інструмент для продовження свого продовольчого тероризму», - наголошується у відкритому листі.
МКІП і партнери закликають країни-члени Комітету Всесвітньої спадщини врахувати позицію української сторони і не дозволити використати ЮНЕСКО «для політичних маніпуляцій і прикриття російської агресії проти України».
«Ми наполягаємо на неупередженому підході до розгляду 18-ю позачерговою сесією Комітету Всесвітньої спадщини ЮНЕСКО українського досьє «Історичний центр міста-порту Одеса» у первинно поданому Україною вигляді для включення до Списку всесвітньої спадщини, що під загрозою», - підкреслюють підписанти.
Згодом міністр культури та інформаційної політики Олександр Ткаченко написав, що росіянам не вдалося виключити питання про внесення об’єкту «Історичний центр міста-порту Одеса» до спадщини ЮНЕСКО з порядку денного 18-ї позачергової сесії Комітету Всесвітньої спадщини ЮНЕСКО.
«Щойно росіяни намагались виключити з порядку денного 18-ї позачергової сесії Комітету Всесвітньої спадщини ЮНЕСКО розгляд номінації України про включення об’єкту «Історичний центр міста-порту Одеса» до Списку Всесвітньої спадщини під загрозою. Спроба провалилась. Рухаємось далі», – написав Ткаченко у Телеграмі.
Як повідомляв Укрінформ, у серпні 2022 року у МКІП ініціювали включення історичного центру Одеси до Списку всесвітньої спадщини ЮНЕСКО за прискореною процедурою. У жовтні Україна офіційно передала на розгляд ЮНЕСКО номінаційний файл «Історичний центр міста-порту Одеси» для включення до Списку всесвітньої спадщини, а Президент Володимир Зеленський закликав провести позачергову сесію Комітету Всесвітньої спадщини ЮНЕСКО щодо включення історичного центру Одеси до списку.