Спільний проєкт «Плюсуй українську», спрямований на популяризацію нашої мови та культури та викоренення російського контенту, запускається в Україні.

Про це повідомляє пресслужба Міністерства культури та інформаційної політики у Телеграмі, передає Укрінформ.

«Наша мова – це те, що відрізняє нас від ворога. Без неї — не буде України. Саме тому радо анонсуємо вам спільний проєкт групи 1+1 media, МКІП та альтернативного медіа WAW. «Плюсуй українську» - проєкт, спрямований на популяризацію української мови та культури, викоренення російського контенту з медіаполя та формування звички спілкуватися як вдома, так і в інших сферах життя українською», - йдеться у повідомленні.
Проєкт, що реалізуватиметься протягом 2023 року, передбачає розміщення актуального освітнього контенту, який допоможе вивчити українську незалежно від віку чи рівня підготовки; інтервʼю зі справжніми народними амбасадорами української мови, які формують нову культуру та руйнують будь-які міфи, насаджені рф, та ін.
Переглянути проморолик можна у Ютубі.
Як повідомлялося, в Україні на сьогодні діють понад 400 майданчиків з опанування української мови.