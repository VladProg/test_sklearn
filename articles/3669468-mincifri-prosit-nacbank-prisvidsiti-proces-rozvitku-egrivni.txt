Міністерство цифрової трансформації звернулось до Національного банку України з проханням пришвидшити процес розвитку електронної гривні.

Про це повідомив віцепрем'єр-міністр – міністр цифрової трансформації Михайло Федоров в інтерв’ю РБК, передає Укрінформ.
«Нещодавно мені презентували на базі продукту Stellar електронну гривню. Вони розробили перші транзакції на блокчейні, як можна відслідкувати рух цих коштів. Я написав лист до Нацбанку про те, що треба пришвидшити процес розвитку електронної гривні», - зазначив міністр.
Він зазначив, що в межах законодавства, у 2024 році НБУ вже має запустити пілотні проєкти щодо е-гривні, але Мінцифри хоче запустити їх вже в цьому році, а не відкладати на наступний.
Як повідомлялось, у вересні 2021 року Національний банк України відкрив проєкт «Е-гривня», метою якого є визначення доцільності широкомасштабного випуску в країні цифрової форми гривні на підставі проведених досліджень.
У 2022 році НБУ презентував представникам банків, небанківських фінансових установ та ринку віртуальних активів для обговорення та отримання зворотного зв’язку проєкт концепції е-гривні.
Е-гривня – це електронна форма грошової одиниці України, що буде прямим зобов’язанням центрального банку. Її ключове призначення, на думку регулятора, – ефективно виконувати всі функції грошей, доповнюючи готівкову та безготівкову форми гривні.