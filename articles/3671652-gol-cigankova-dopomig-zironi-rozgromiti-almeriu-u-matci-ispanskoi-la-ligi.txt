Команда українця Віктора Циганкова «Жирона» завдала поразки «Алмерії» у домашньому поєдинку 22-го туру чемпіонату Іспанії з футболу.

Поєдинок на «Естадіо Мунісіпаль де Монтіліві» у Жироні завершився упевненою перемогою господарів з рахунком 6:2, передає Укрінформ.
Авторами голів у переможців стали Валентін Кастельянос, який відзначився на 8-й хвилині, Віктор Циганков (34), Родріго Рікельме (36), Хав'єр Ернандес Каррера (після пасу Циганкова на 43-й хвилині), Іван Мартен (77) та Крістіан Стуані (79); у складі андалузців м'ячі забили Ларджі Рамазані (67) та Ель-Білаль Туре (81).
Віктор Циганков, який у січні перейшов до «Жирони» із київського «Динамо», забив свій дебютний м'яч за свій новий клуб.
На 65-й хвилині Циганкова замінив Тоні Вілья.

Турнірну таблицю Ла Ліги очолює «Барселона», в активі якої 56 очок після 21-ї гри. Другим йде мадридський «Реал» - 48 (21). «Жирона» (27 пунктів) посідає 11-те місце.
Фото: AFP.