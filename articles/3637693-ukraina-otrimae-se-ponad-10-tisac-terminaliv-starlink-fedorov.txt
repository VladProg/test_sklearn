Україна уклала угоду з американською корпорацією Space Exploration Technologies Corp. Ілона Маска щодо постачання понад 10 тисяч терміналів супутникового зв'язку Starlink.

Як передає Укрінформ, про це заявив віцепрем'єр-міністр з питань цифрової трансформації Михайло Федоров в інтерв'ю Bloomberg.
Зазначається, що пристрої будуть відправлені до України найближчими місяцями.
«SpaceX і Ілон Маск швидко реагують на проблеми і допомагають нам... Маск запевнив нас, що і надалі буде підтримувати Україну. Коли у нас були відключення електроенергії, я в той день написав йому повідомлення, і він миттєво відреагував і вже зробив певні кроки. Він розуміє ситуацію», - сказав Федоров.
За його словами, Україна отримала близько 22 тисяч антен Starlink з початку повномасштабної війни.
Хоча контракту ще немає, уряди кількох країн ЄС готові розділити оплату, сказав він, відмовившись публічно назвати їх. «На сьогодні всі фінансові питання вирішені», - зазначив Федоров, додавши, що навесні Україні необхідно буде знайти додаткове фінансування.
«Альтернативи супутниковому зв'язку немає», - визнав міністр.
План дій уряду країни на випадок надзвичайних ситуацій передбачає розгортання тисяч «пунктів незламності», де українці зможуть отримати безперебійний доступ до електроенергії, опалення та Інтернету, частина з яких забезпечується антенами Starlink.
«Ми готові місяць прожити без електрики, аби був хоча б мобільний зв'язок та смс-повідомлення… Щодо інтернету, то у нас є багато Starlink, але головне, що ми отримали згоду на ще одну партію, яка буде використана для стабілізації зв'язку на випадок критичних ситуацій», - сказав Федоров.
Як повідомляв Укрінформ, в Україні організовано роботу 5 474 “пунктів незламності”, відкриваються також “пункти незламності відповідального бізнесу”.
Кабінет Міністрів затвердив Порядок організації та функціонування "пунктів незламності", яким визначив їх види, комплектацію та алгоритм розгортання. Загалом в Україні їх планується відкрити 15 тисяч.