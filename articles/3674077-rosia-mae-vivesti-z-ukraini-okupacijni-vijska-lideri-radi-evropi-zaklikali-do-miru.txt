Рада Європи засуджує агресію росії та підтверджує непохитну підтримку України, її незалежності, суверенітету і територіальної цілісності в межах міжнародно визнаних кордонів та наголошує, що без здійснення правосуддя не може бути тривалого миру.

Про це йдеться у спільній заяві міністерки закордонних справ Ісландії та голови Комітету міністрів РЄ Тордіс Колбрун Рейкфьорд Гілфадоттір, Президента Парламентської асамблеї Тіні Кокса, Генеральної секретарки Марії Пейчинович-Бурич, комісарки з прав людини Дуні Міятович, а також президента Конгресу місцевих та регіональних влад Ради Європи Ліндерта Вербеека, повідомляє Укрінформ.
“Рік тому рф здійснила невиправданий і неспровокований воєнний напад на Україну, грубо порушивши міжнародне право, зокрема Статут Ради Європи. Оскільки загарбницька війна вступає у другий рік, ми найрішучіше засуджуємо агресію росії та підтверджуємо нашу непохитну підтримку України та її незалежності, суверенітету і територіальної цілісності в межах міжнародно визнаних кордонів”, - йдеться в заяві.
Документ засуджує ігнорування рф закликів припинити бойові дії та вивести свої війська, проведення мобілізації та розгортання додаткових сил, незаконну анексію окупованих територій в Україні, її войовничу риторику, навмисні та невибіркові атаки на критичну та цивільну інфраструктуру.
“Вкотре закликаємо Російську Федерацію негайно припинити агресію та вивести окупаційні війська з території України. Ми як і раніше сповнені рішучості підтримувати нашу державу-учасницю, Україну, її уряд, і ми солідарні з хоробрим народом України… Без здійснення правосуддя не може бути довговічного миру”, - йдеться в заяві.
Лідери РЄ наголошують, що росія повинна припинити примусові депортації, і має дозволити всім українцям, особливо дітям, безпечно повернутися.
“Рада Європи надає підтримку Україні у забезпеченні притягнення до відповідальності та стійкості й готова зіграти свою роль у координації з іншими міжнародними механізмами для створення ефективної та комплексної системи притягнення до відповідальності та компенсування, яка запобігатиме безкарності та захищатиме права жертв”, - вказується в документі.
Лідери РЄ закликали до відновлення миру на основі міжнародного права, відповідальності, правосуддя та поваги до прав людини.
Як повідомляв Укрінформ, Рада Європи проведе церемонію з нагоди річниці російської агресії проти України 24 лютого, після чого відбудеться позачергове засідання Комітету міністрів РЄ.