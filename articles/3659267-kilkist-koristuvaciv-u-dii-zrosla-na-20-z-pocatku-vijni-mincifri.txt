Кількість користувачів "Дії" з початку повномасштабного вторгнення зросла на 20% і зараз становить 18,6 млн.

Про це повідомив керівник із розвитку електронних послуг у Міністерстві цифрової трансформації Мстислав Банік під час брифінгу у Медіацентрі Україна-Укрінформ.
«Коли розпочалася війна, у "Дії" було 15,5 -16 млн унікальних користувачів. Дуже швидко ця цифра зросла до 18 млн. І зараз вона становить – 18,6 млн. Дійсно, це майже більша половина усього дорослого населення України», – зауважив він.
За даними Київського міжнародного інституту соціології, "Дією" на сьогодні користується 52% українців, для порівняння – у 2021 році цей показник становив 30%, 2020 – 13%. Зокрема, електронними послугами зараз користується 63% українців, що у 4 рази більше, ніж у 2020 році.
Найпопулярнішими державними е-послугами залишаються: користування застосунком чи порталом "Дія"; отримання субсидій, пільг, соціальних виплат; отримання паспортів, вирішення питань пенсійного забезпечення та особистого транспорту.
Водночас обсяги користування електронними послугами порівняно з 2020 р. зросли серед українців усіх вікових категорій. Зокрема, найвище зростання – серед людей старшого віку, тож розрив між віковими категоріями скорочується.
«Старша аудиторія дійсно починає більше користуватися. Згідно з нашими дашбордами у віці понад 60 років у нас 4,5 млн користувачів», – додав Банік.
Як повідомлялося, за 2022 рік у застосунку та на порталі “Дія” запустили 39 нових сервісів.