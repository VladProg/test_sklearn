Суд загальної юрисдикції Європейського Союзу залишив у силі антимонопольний штраф у понад 4 млрд євро проти компанії Google.

Як передає Укрінформ, про це повідомляє CNBC.
Водночас суд зменшив суму штрафу з 4,34 млрд до 4,125 млрд євро.
Компанія ще може оскаржити це рішення у Верховному суді ЄС.
Зазначається, що суперечка між Google і Єврокомісією стосується використання компанією операційної системи Android для подавлення конкуренції.
Суд ухвалив, що його рішення «значною мірою підтверджує рішення Європейської комісії про те, що Google наклав незаконні обмеження на виробників мобільних пристроїв Android і операторів мобільних мереж, щоб зміцнити домінуюче становище своєї пошукової системи».
У свою чергу компанія відреагувала розчаруванням на рішення суду.
«Ми розчаровані тим, що суд не скасував рішення повністю. Android створив більше можливостей для кожного, а не менше, і підтримує тисячі успішних компаній у Європі та в усьому світі», - йдеться у заяві Google.
Початковий штраф був виписаний Європейською комісією (ЄК) у 2018 році, і він став найбільшим за всю історію для Google. ЄК мотивувала свої рішення тим, що близько 80% європейців користуються Android і що Google надала несправедливу перевагу своїм програмам, таким як Chrome і Search, змусивши виробників смартфонів попередньо встановлювати їх у комплекті зі своїм магазином додатків Google Play.
Як повідомляв Укрінформ, компанію Google визнали в росії винною в повторному порушенні обмеження доступу до матеріалів, що містять заборонену інформацію, і призначили оборотний штраф у розмірі понад 21,770 млрд рублів.