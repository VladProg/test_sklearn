Лідер гурту «Океан Ельзи» Святослав Вакарчук розповів, як міністр внутрішніх справ Денис Монастирський, який 18 січня загинув у Броварах під час авіатрощі гелікоптера, торік подарував йому на день народження скрипку, що дивом уціліла під час обстрілів Харкова.


Про це Святослав Вакарчук написав у Інстаграмі, передає Укрінформ.
«Минулого року у свій день народження я був на Харківщині, де ще йшли бойові дії. Коли вже під'їжджав до Харкова, мене набрав Денис Монастирський, привітати, і в розмові запитав, де я, власне, зараз. Почувши де, сказав: "Як повернешся до Києва, заходь. Маю подарунок, символічний".
Коли зустрілись, він виніс маленький футляр, в якому була старенька дитяча скрипка. Тоді ж розказав, що це скрипка з музичної школи саме в Харкові. Школи, яку розбомбили росіяни, а скрипка дивом вціліла... Відверто, це був один з найбільш зворушливих подарунків, які я отримував за все своє життя», - написав Вакарчук.
Артист також розповів, що останнім повідомленням, яке він отримав від Дениса Монастирського в переписці, був український прапор.
«Сьогодні ми прощаємось з ним, з Женею Єніним, з усіма, хто загинув у гелікоптері в Броварах. Сильні, сміливі, людяні (саме так про них говорять усі, хто мав змогу спілкуватись особисто), справжні професіонали і патріоти.
Величезна втрата для нашої держави...», - йдеться у дописі Вакарчука.
Як повідомлялося, вранці 18 січня у Броварах поруч із дитсадком та житловим будинком упав гелікоптер ДСНС, на борту якого перебували 10 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
За останніми даними ДСНС, на місці падіння вертольота виявлено 14 загиблих осіб, серед них одна дитина та 10 осіб, які перебували на борту.
Прем’єр-міністр України Денис Шмигаль доручив створити спеціальну групу для розслідування всіх обставин трагедії.