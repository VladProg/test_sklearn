Президенти України Володимир Зеленський та Сполучених Штатів Америки Джозеф Байден провели переговори тет-а-тет і з делегаціями.

Про це глава Української держави розповів на пресконференції, повідомляє кореспондент Укрінформу.
“Ми провели переговори з паном Президентом США у форматі тет-а-тет, а потім у розширеному форматі. Це була розмова, яка дійсно наближає нашу спільну перемогу в цій війні. Ми можемо і маємо зробити так, щоб саме цей рік, 2023-й, став роком перемоги”, - зазначив Зеленський.

Відео: ОП

За його словами, переговори були змістовними і важливими.
Президент розповів, що перебуває на постійному зв’язку з американським лідером з перших хвилин повномасштабної війни проти України. І наголосив, що нинішній візит є першим за останні 15 років візитом Президента США в Україну.



Водночас керівнивник Офісу Президента України Андрій Єрмак заявив у Телеграмі, що візит Президента Сполучених Штатів Америки Джозефа Байдена в Україну стратегічний, “вирішуються чимало питань і будуть пришвидшені ті, які підвисли”.



“Історичний візит Президента США Джо Байдена в Київ та зустріч із українським Президентом Володимиром Зеленським. Україна сьогодні - це серце демократії, яке веде боротьбу за свободу. Хочу подякувати раднику Джо Байдена з нацбезпеки Джейку Саллівану, з яким ми працювали, зокрема і над питанням візиту”, - заявив Єрмак.

Він додав, що “дуже радий конструктивній співпраці з Джейком, яка завжди дає потужний результат”.
“Повірте, візит Джо Байдена - стратегічний. Вирішуються чимало питань і будуть пришвидшені ті, які підвисли. Наша спільна мета - перемога України над росією і тріумф українських воїнів та західної зброї”, - підкреслив керівник ОП.

Відео: ОП
Як повідомлялося, Президент США Джо Байден прибув у понеділок, 20 лютого, з візитом до України. Це його перший візит на посаді глави Сполучених Штатів. Він вже зустрівся із Президентом Володимиром Зеленським.
Після цього очікується візит Байдена до Польщі 20-22 лютого, де він виголосить промову біля Королівського замку в центрі Варшави, проведе переговори з Президентом РП Дудою, а також зустрінеться з лідерами “Бухарестської дев’ятки”.
Фото: ОП