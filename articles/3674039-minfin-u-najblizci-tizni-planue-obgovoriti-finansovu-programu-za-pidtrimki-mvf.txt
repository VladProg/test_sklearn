Україна розраховує розпочати обговорення повноцінної фінансової програми за підтримки Міжнародного валютного фонду у найближчі тижні.

Як передає Укрінформ, про це повідомляє пресслужба Міністерства фінансів.
«Для покриття дефіциту бюджету у 2023 році Україна розраховує на фінансову підтримку міжнародних партнерів, зокрема МВФ. Українська сторона виконала всі погоджені з МВФ структурні маяки в межах Моніторингової програми із залученням Ради директорів Фонду і очікує на початок обговорення повноцінної фінансової програми за підтримки МВФ вже в найближчі тижні», – сказав міністр фінансів України Сергій Марченко для CNN.
За словами міністра, у 2023 році дефіцит держбюджету України сягає 38 млрд дол. США. Хоча Європейський Союз та Сполучені Штати вже підтвердили наміри протягом року надати Україні 18 млрд євро та 9,9 млрд дол. США відповідно, все ще залишається дефіцит у розмірі близько 10 млрд дол. США.
Він зауважив, що важливим джерелом надходження коштів в умовах війни залишаються військові облігації.
«Вже через тиждень після повномасштабного вторгнення рф Міністерство фінансів провело перший аукціон з продажу військових облігацій. З 1 березня 2022 року ми залучили до держбюджету понад 6 млрд дол. США», – додав Марченко.
Міністр фінансів наголосив, що окрім бюджетних потреб, Україні необхідно близько 17 млрд дол. США для реалізації першочергових заходів з відбудови у 2023 році.
Як повідомляв Укрінформ, директор-розпорядник МВФ Крісталіна Георгієва відвідала Україну з візитом. Вона високо оцінила діяльність Української держави та всіх інституцій, які продовжують роботу попри повномасштабне російське вторгнення.
Прем’єр-міністр Денис Шмигаль провів у Києві зустріч із очільницею Міжнародного валютного фонду Крісталіною Георгієвою та командою МВФ і повідомив, що в Україні розраховують на старт нової програми обсягом понад 15 млрд доларів. Планується, що програма з МВФ складатиметься з двох частин: негайна фінансова підтримка та підтримка структурних реформ, що сприятимуть відновленню.