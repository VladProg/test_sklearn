Кінофестиваль Берлінале, який відкривається 16 лютого, проголосив цього року одним зі своїх акцентів Солідарність з Україною та Іраном.

Про це повідомляє Укрінформ.
«Берлінале рішуче засуджує триваючу агресивну війну росії, яка порушує міжнародне право, і висловлює свою солідарність з народом в Україні та всіма тими, хто виступає проти цієї війни. Фестиваль також підтримує сміливих протестувальників в Ірані, які захищаються від насильницького недемократичного режиму», - заявили організатори.
Як і багато культурних інституцій світу, берлінський кінофестиваль висловив свою солідарність різними засобами. Так, на церемонії відкриття до учасників звернеться (по відеозв’язку) Президент України Володимир Зеленський. Протягом 10 днів буде показана добірка художніх і документальних фільмів українських майстрів, зокрема, ко-продакшн, плануються різноманітні заходи, у тому числі з партнерами по співпраці. На ринку кінопродукції Україна буде представлена стендом. І навіть значок у вигляді емблеми, традиційного ведмедика, «одягнувся» в жовто-блакитні кольори та петриківський розпис.

Водночас директор фестивалю Маріетт Ріссенбек та художній керівник Карло Шатріан публічно запевнили, що фестиваль відбудеться без офіційної участі Ірану та росії.
Утім, у програмі виявилась спільна французько-російська стрічка «Клітка шукає птицю», представляти який буде режисерка Маліка Мусаєва. Організатори пояснили в цьому зв’язку, що фестиваль не бойкотує всіх російських учасників. Вони не знайшли підстав відмовити росіянці в участі та підкреслили, що фільм, який розповідає про патріархальне суспільство Чечні, несвободу жінок та неможливість вибрати власний шлях, було створено без фінансової підтримки рф.
Укрінформ попросив режисерку висловити її позицію щодо російської агресії.
«Як людина, яка народилася під час війни, я розумію це, як мало хто інший. Я категорично проти війни в Україні і ніколи не зрозумію, як щось може бути важливішим за людське життя», - відповіла Мусаєва.
Режисерка має чеченське походження, наразі живе в Берліні. Берлінале відбудеться вже у 73 раз.
Як повідомлялося, Берлінський міжнародний кінофестиваль відбудеться з 16 по 26 лютого. Цьогоріч Україну представляють шість фільмів - «Залізні Метелики» Романа Любого, «Ти мене любиш?» Тоні Ноябрьової, «Прокидаючись у тиші» Міли Жлуктенко та Даніеля Асаді Фаезі, «Ми не згаснемо» Аліси Коваленко, «Це побачення» Надії Парфан, «Східний фронт» Віталія Манського та Євгена Титаренка.
Фото: Omer Messinger/Getty Images