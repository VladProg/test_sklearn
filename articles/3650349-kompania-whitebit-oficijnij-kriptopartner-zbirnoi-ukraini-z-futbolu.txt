Найбільша європейська криптовалютна біржа українського походження WhiteBIT підписала договір про довгострокове партнерство з національною збірною України з футболу.

Партнерство між збірною та блокчейн-компанією укладено на період з 2023-го до 2026 року, передає Укрінформ.
У межах співпраці планується представлення бренду компанії під час матчів команди, проведення конкурсів для вболівальників, розважальних та навчальних заходів, створення інтерактивних зон тощо. Збірна та WhiteBIT також залучатимуть шанувальників футболу до спільних проєктів задля популяризації інновацій та широкого використання цифрових валют як у спортивній індустрії, так і в країні в цілому.
«Як компанія з українським корінням ми раді початку співпраці з національною футбольною збірною України. Це легендарна подія для спорту та криптоспільноти, і ми пишаємося, що причетні до цього. Ми впевнені, що в результаті нашого партнерства ще більше людей відкриє для себе криптовалюти, їхню зручність та доступність. Із перших днів співпраці ми наближаємо майбутнє, задаючи новий рівень взаємодії з інноваціями», - прокоментував підписання угоди CEO WhiteBIT Володимир Носов.
Фото: uaf.ua.