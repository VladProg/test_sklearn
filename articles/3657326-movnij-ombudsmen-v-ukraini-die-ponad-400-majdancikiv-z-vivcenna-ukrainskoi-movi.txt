В Україні на сьогодні діє понад 400 майданчиків з опанування української мови.

Про це повідомив уповноважений із захисту державної мови Тарас Кремінь у Фейсбуці, передає Укрінформ.
“Нещодавно на сайті уповноваженого ми оновили інформацію про безкоштовні курси, розмовні клуби, інтернет-ресурси для опанування та підвищення рівня володіння українською мовою. Це близько 415 локацій, які ми можемо запропонувати громадянам України”, - зазначив Кремінь.
За його словами, влада на місцях охоче долучилася до створення розгорнутої мережі безкоштовних мовних курсів, затверджувала обласні, міські програми з популяризації державної мови.
Говорячи про опитування щодо розвитку української мови, яке стартувало у додатку “Київ Цифровий” і триватиме до 31 січня, уповноважений висловив сподівання, що Київ демонструватиме всій Україні, як треба поліпшувати мовну ситуацію.
“Столиця повинна залишатися законодавцем мовної моди. Сподіваюсь, що результатами цього опитування стане прийняття на найближчій сесії Київської міської ради запланованої мовної стратегії, як і відповідної міської програми. Громадяни зараз хочуть дієвих, чітких механізмів з боку місцевої влади. А це і безкоштовні курси, і локації, які пов’язані із підвищенням мовних компетенцій, в тому числі і для охочих скласти іспит на рівень володіння державної мови”, - зазначив мовний омбудсмен.
У контексті українізації громадського простору столиці уповноважений наголосив, що йдеться не лише про перейменування вулиць.
“Перейменувати вулицю добре, але очистити місто Київ від залишків радянського минулого - серед ключових завдань місцевої влади. Пам’ятники, які пов’язані з радянським тоталітарним минулим - маркери колишніх епох. Тож тут не може бути жодних компромісів. Ми повинні використати цей момент для того, щоб повернути Україні її справжнє обличчя!” - переконаний Кремінь.
Як повідомлялося, у Подільському районі Києва вулицю Орську перейменовано на честь українського письменника Василя Мови.