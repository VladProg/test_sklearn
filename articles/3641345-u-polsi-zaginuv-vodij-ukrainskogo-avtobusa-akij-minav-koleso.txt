У неділю ввечері у населеному пункті Хрусне Люблінського воєводства (південний схід Польщі) загинув 55-річний водій українського автобуса - його притиснуло транспортним засобом під час заміни колеса.

Трагічна подія сталася на дорозі національного значення №48 між населеними пунктами Мощанка і Коцьк приблизно о 21:35 (за київським часом), передає Укрінформ із посиланням на Interia.pl.
Як зазначив черговий воєводського управління Державної пожежної служби РП в Любліні, лікар швидкої допомоги, який прибув на місце надзвичайної ситуації, зафіксував смерть водія автобуса.
На місці трагічної події до другої ночі понеділка працювала поліція, цей відрізок дороги був виключений з руху автотранспорту.
За повідомленням, в автобусі, який прямував до України, перебувало кількадесят пасажирів. Частину з них було пересаджено до іншого автобуса, а для другої частини (34 особи) на місці було встановлено намет. Згодом їх перевезли до тимчасового місця розташування. Після завершення ремонту автобуса і проведення з ним слідчих дій другий водій цього автобуса продовжив рух за маршрутом у напрямку України.
Як інформувало агентство, торік у березні в Польщі в районі пункту обслуговування пасажирів “Кашице” (MOP Kaszyce) Підкарпатського воєводства, неподалік кордону з Україною, з інтервалом два тижні в аварію потрапили два українські автобуси. За результатами двох ДТП, на місці, а також згодом у лікарнях, померли дев’ятеро осіб, травми різного ступеня важкості отримали понад 40 осіб.
За попередніми оцінками, в Польщі зараз може перебувати до 3,5 млн українців, з яких 1-1,3 млн прибули до Польщі після 24 лютого – початку повномасштабної агресії росії проти України.
Фото: поліція Польщі