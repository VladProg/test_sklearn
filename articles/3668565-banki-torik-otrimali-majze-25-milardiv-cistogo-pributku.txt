Чистий прибуток банківського сектору за 2022 рік становить 24,7 млрд грн.

Як передає Укрінформ, про це повідомляє пресслужба НБУ.
"У 2022 році платоспроможні банки отримали 24,7 млрд грн чистого прибутку проти 77,4 млрд грн у 2021 році. Рентабельність капіталу сектору становила 10,9% порівняно з 35,1% рік тому", - йдеться в повідомленні.
У Нацбанку пояснюють, що головним чинником зниження прибутковості стало суттєве зростання відрахувань у резерви під понесені та очікувані збитки внаслідок війни. Так, відрахування в резерви під кредити за рік становило 107,1 млрд грн, ще 11,7 млрд грн було сформовано під інші активи й ризики. Чистий процентний дохід зріс на 29% порівняно з показниками попереднього року. Процентні доходи зросли значною мірою завдяки суттєвому припливу ліквідності в банківський сектор та її розміщенню в активи з вищою ніж у 2021 році дохідністю. Після різкого зниження в перші місяці повномасштабної війни комісійні доходи відновили зростання завдяки стабільному попиту на банківські послуги та поступовому відновленню тарифів.
У Нацбанку зазначають, що станом на 1 січня 2023 року із 67 платоспроможних банків 46 були прибутковими та отримали чистий прибуток 45,6 млрд грн, що перекрило збитки 21 банку на загальну суму 20,8 млрд грн. Прибуток сектору концентрований: п’ять найприбутковіших банків сформували 89% усього прибутку.
Як повідомляв Укрінформ, у 2021 році платоспроможні банки отримали історично рекордні 77,5 млрд грн чистого прибутку, що майже вдвічі більше, ніж у 2020-му (39,7 млрд грн), та на 33% більше, ніж у докризовому 2019-му (58,4 млрд грн).