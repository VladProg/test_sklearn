Команда вчених Єльського університету оголосила, що їм вдалося відновити кровообіг і функцію клітин у тілах свиней, які були мертві протягом години, що може спричинити революцію у медицині кризових станів.

Про це повідомляє Укрінформ з посиланням на France24.
Як зазначається, це дослідження стало продовженням роботи учених Єльського університету, які у 2019 році зуміли відновити функцію клітин у мозку свиней через кілька годин після того, як їх обезголовили.
Цього разу команда науковців прагнула поширити цю технологію на все тіло. Вони викликали серцевий напад у анестезованих свиней, що спричиняло зупинку руху крові у їхніх тілах і, відповідно, живлення клітин тіла киснем, через що свині гинули.
Через годину після смерті тварин у їхні тіла вводили рідину, що містила власну кров свиней, а також синтетичну форму гемоглобіну і препарати, які захищають клітини та запобігають утворенню тромбів. Кров знову починала циркулювати, і багато клітин починали функціонувати, в тому числі в життєво важливих органах, таких як серце, печінка та нирки, протягом наступних шести годин експерименту.
«Ці клітини функціонували через кілька годин після того, як не повинні були, і це говорить нам про те, що загибель клітин можна зупинити», — сказав журналістам Ненад Сестан, старший автор дослідження та науковий співробітник Єльського університету.
Під час експерименту майже всі свині робили потужні рухи головою та шиєю, заявив співавтор дослідження Стівен Летам. Науковець підкреслив, що, незважаючи на це, жодного разу не було зареєстровано активності в мозку свиней, що свідчить про те, що вони ніколи не приходили до тями після смерті.
Співавтор дослідження Девід Андрієвич сказав, що команда сподівається, що технологію під назвою OrganEx можна буде використовувати для порятунку органів.
Очікується, що ця технологія дозволить врятувати тисячі життів людям, що потребують трансплантації донорських органів.
Ця технологія також може зробити можливими нові форми хірургії, оскільки вона створює «більше можливостей для медицини у випадках відсутності кровообігу, щоб виправити ситуацію», — зазначив Андерс Сендберг з Інституту майбутнього людства Оксфордського університету.
Вважається також, що технологія OrganEx в перспективі може бути використана для реанімації людей, однак це може підвищити ризик повернення пацієнтів до точки, коли вони не зможуть жити без засобів підтримки життя, опинившись у пастці так званого «містка в нікуди», сказав Брендан Парент, біоетик із Школи Гроссмана при Нью-Йоркському університеті.
Як повідомляв Укрінформ, раніше вчені Університетського коледжу Лондона розробили новий метод лікування раку за допомогою технології MINIMA.