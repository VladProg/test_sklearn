У Великій Британії відбувся саміт 35 країн, організований через питання можливої участі росії в Олімпіаді-2024.

Група з 35 країн, включаючи США, Німеччину та Австралію, домовилися вимагати відсторонення російських і білоруських спортсменів від участі в Олімпіаді 2024 року, про це повідомила міністерка спорту Литви Юргіта Сюгздініене, передає Укрінформ.

«Ми пропонуємо не дозволяти російським та білоруським атлетам змагатися на жодних міжнародних змаганнях, включно з Олімпійськими іграми, допоки війна в Україні триває. Наша позиція, як політиків у сфері спорту, має бути сильною та єдиною, не можемо дозволити, щоб цим користалися. Тиск на росію та білорусь - дуже важливий. Литва підтримуватиме і доєднується до всіх ініціатив та зусиль, щоб унеможливити повернення російських та білоруських атлетів до міжнародних змагань, якщо вони [зусилля] співпадають з нашою чіткою позицією», - сказала Сюгздініене.
Повний перелік країн, які підтримали це звернення, наразі невідомий. Зазначається, що серед тих, хто підтримав ці вимоги - США, Велика Британія, Німеччина, Франція, Польща, Нідерланди, Канада, Австралія, Японія, а також країни Балтії та Скандинавії.
Як повідомляв Укрінформ, наприкінці січня МОК оголосив про намір повернути спортсменів з росії та білорусі до виступів на міжнародних змаганнях під нейтральним прапором.
Фото: Getty Images