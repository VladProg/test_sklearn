Станом на січень 2023 року майже 90% підприємств допомагають пришвидшити перемогу України, допомагаючи ЗСУ та реалізовуючи волонтерські та гуманітарні проєкти.

Про це свідчать результати дослідження «Стан та потреби бізнесу в умовах війни», презентованого в Медіацентрі Україна – Укрінформ.
«Ми бачимо, що, як і навесні минулого року, 89,7% українських підприємств допомагають пришвидшити перемогу у війні, допомагаючи армії та реалізовуючи волонтерські та гуманітарні проєкти», - зазначив голова Ради Коаліції бізнес-спільнот за модернізацію України, очільник Advanter Group, співзасновник Центру економічного відновлення Aндрій Длігач.
Зокрема, 63% українського бізнесу допомагають Збройним силам та ТрО, 55,7% - підтримують власних працівників та їхні родини в умовах війни, 21,7% - реалізовують гуманітарні проєкти, 18,1% - надають роботу ВПО, 10,3% - допомагають у відновленні регіону або громади.
У ході дослідження, із 25 січня по 2 лютого цього року, було опитано 535 власників та СЕО бізнесів.
Дослідження провели Центр розвитку інновацій, Офіс з розвитку підприємництва та експорту, національний проєкт Дія.Бізнес спільно з Advanter Group за підтримки державних органів влади та Коаліції бізнес-спільнот за модернізацію України.
Фото ілюстративне