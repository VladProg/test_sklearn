Потенційний антикорупційний ефект від впровадження законопроєктів у сфері цифровізації, які наразі напрацьовуються, сягне приблизно 50 млрд грн.

Як передає кореспондент Укрінформу, про це під час брифінгу щодо запобігання корупційним та протиправним схемам у будівельній сфері сказав віцепрем'єр - міністр цифрової трансформації Михайло Федоров.
«Цифровізація сьогодні - один з фундаментальних інструментів боротьби з корупцією. Тільки у 2021 році антикорупційний ефект від діджиталізації становив 16 млрд грн. Тому Мінцифри продовжує запускати автоматичні сервіси, які унеможливлюють будь-які корупційні ризики. Потенційний ефект від законів, які ми наразі приймаємо, або тих, що перебувають у розробці, сягне приблизно ще 50 млрд грн», - розповів Федоров.
Зокрема, за його словами, такого ефекту очікують від запровадження електронного акцизу на алкогольні та тютюнові вироби.
«Це має потрапити в топ антикорупційних послуг», - зауважив Федоров.
Іще одним шляхом унеможливлення корупції є запуск Єдиної державної електронної системи у сфері будівництва (ЄДЕССБ).
Віцепремʼєр нагадав, що наразі повністю автоматизовано процес реєстрації ФОПів, послугу «єМалятко», оформлення дозвільних документів на користування надрами, водними ресурсами тощо.
«Кожна електронна послуга прибирає ризик корупції – від побутового рівня до системного. Тільки автоматичні послуги зможуть нарешті покінчити з цим жахливим явищем», - наголосив Федоров.
Як повідомлялося, Верховна Рада ухвалила закон (реєстр. №5655), який впроваджує масштабну цифровізацію процесів та реєстраційних процедур у будівництві. Документ має на меті мінімізувати корупційні схеми у держорганах, які відають справами забудови.