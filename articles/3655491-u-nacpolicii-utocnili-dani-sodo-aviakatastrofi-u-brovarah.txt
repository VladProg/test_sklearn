На борту гелікоптера, який розбився у Броварах Київської області 18 січня, було 10 осіб, з них семеро – це керівництво Міністерства внутрішніх справ.

Про це під час брифінгу в Медіацентрі Україна-Укрінформ повідомила речниця Нацполіції Мар’яна Рева.
«Наразі ми можемо говорити про 14 загиблих унаслідок авіакатастрофи, з них одна дитина – дівчинка 2017 року народження. На борту гелікоптера перебувало 10 осіб – троє це члени екіпажу, і 7 – це керівництво МВС. Зокрема, серед них – міністр Денис Монастирський, перший заступник міністра Євгеній Єнін, та держсекретар Юрій Лубкович», - сказала речниця.
За словами представниці НПУ, поліція одразу, як тільки отримала повідомлення, що трапилася пожежа, а також, що люди бачили, як якийсь літальний апарат впав у Броварах тощо (а їх було 70) - то відразу на місце були скеровані наряди поліції.
Туди оперативно прибули і рятувальники, які почали гасити пожежу, що виникла внаслідок падіння гвинтокрила, уточнила Рева.
Речниця поінформувала, що оперативно була створена міжвідомча слідча група, яка має розслідувати всі обставини цього інциденту і встановити причини - чому трапилася авіатроща. Наразі слідчі поліції долучені до цього розслідування, і вони допомагають усіма можливими наявними засобами.
Однак, основне розслідування у цій справі проводить СБУ, додала речниця НПУ.
«Загалом поліцейські на місці опитали і також отримали звернення понад 300 очевидців цієї події. Окрім того, вони провели подомові обходи. Загалом ми опитали у їхніх рамках понад 2 тисячі людей. Усі ці матеріали, а також фото і відео, яке ми отримали від очевидців події, будуть акумульовані, проаналізовані та опертаивно передані відповідному правоохоронному органу, який проводить розслідування», - сказала представниця Нацполіції.
Як повідомлялося, вранці 18 січня у Броварах поруч із дитсадком та житловим будинком упав гелікоптер ДСНС, на борту якого перебували 9 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
За останніми даними ДСНС, на місці падіння гвинтокрила виявлено 14 загиблих осіб, серед них одна дитина, та 9 осіб, які перебували на борту.
Прем’єр-міністр Денис Шмигаль доручив створити спеціальну групу для розслідування всіх обставин трагедії. Потім уряд призначив Ігоря Клименка заступником міністра внутрішніх справ — головою Національної поліції України, і поклав на нього виконання обов’язків міністра внутрішніх справ.