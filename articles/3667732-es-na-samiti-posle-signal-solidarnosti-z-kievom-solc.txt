Саміт ЄС, у якому візьме участь Президент України Володимир Зеленський, пошле сигнал солідарності з Україною.

Про це заявив канцлер ФРН Олаф Шольц перед початком саміту ЄС у Брюсселі в четвер, повідомляє кореспондент Укрінформу.
«Дуже добре, що ми з Президентом Зеленським можемо тут дискутувати та послати сигнал солідарності та єдності», - сказав Шольц.
Він запевнив, що ЄС підтримуватиме Україну стільки, скільки буде потрібно, і ФРН робить свій внесок.
«Серед членів ЄС ми даємо найбільше в контексті гуманітарної допомоги, а також у наданні зброї. Це необхідно, щоб Україна могла захиститися», - підкреслив канцлер.
Він наголосив на центральній ролі Німеччини у наданні танків і висловив сподівання, що інші держави, які висловлювали готовність долучитися, зроблять це.
Глава уряду ФРН водночас заявив про необхідність координувати зусилля в наданні зброї.
Як повідомлялося, Президент України Володимир Зеленський 8 лютого у Парижі зустрівся з Президентом Франції Еммануелем Макроном та Федеральним канцлером Німеччини Олафом Шольцом.
Фото: ОП