У програмах вищих навчальних закладах, і не лише профільних, мають з'явитися принципи безбар'єрності.


Про це зазначила дружина Президента Олена Зеленська у Телеграмі після спілкування зі студентами-архітекторами, повідомляє Укрінформ.
"Уявіть людину з інвалідністю, на кріслі колісному, яка живе на останньому поверсі звичайної п’ятиповерхівки. Звучить повітряна тривога. Як гадаєте, чи може ця людина швидко дістатися укриття? Раніше ми б сказали, що ліфт – це вихід. Але в умовах відключень електрики явно потрібні інші рішення", - зауважила перша леді, підкресливши, що нинішня війна довела, що безбар’єрність – не формальність, а питання виживання.
Перша леді розповіла студентам-архітекторам, які у майбутньому відбудовуватимуть країну, про Альбом безбар’єрних рішень. За її словами, це - інструмент, що допоможе провести відбудову "максимально людяно".
Зеленська нагадала, що перший розділ Альбому був презентований у межах її ініціативи «Без бар’єрів» ще в 2021 році, але війна надала йому особливої актуальності.
"Звісно, самого Альбому недостатньо. Принципи безбар’єрності мають з’явитися у навчальних програмах вишів. І не лише профільних", - підкреслила дружина Президента.
Вона відзначила, що від архітекторів та будівельників залежить, яким буде простір навколо українців – тих, хто на протезах чи на кріслах колісних, тих, хто має порушення зору чи ментальні, навколо літніх людей, навколо мам із дітьми, навколо всіх нас, – "бо нікому з нас насправді не потрібні перешкоди, їх і так багато створила війна".
Водночас перша леді переконана, що безбар’єрність вивчати потрібно й представникам інших професій, оскільки "усі ми, якої б не були професії, маємо бачити за нашими справами передусім людей".
Як повідомлялося, у 2020 році Президент Володимир Зеленський підписав Указ «Про забезпечення створення безбар’єрного простору в Україні», ухвалено Національну стратегію безбар'єрності, План заходів із подолання бар’єрів, з’явилася Рада безбар’єрності при Кабінеті Міністрів.