Посли країн Групи семи сподіваються на швидке відновлення Верховною Радою системи електронного декларування, що дозволить запобігти корупції та зміцнить довіру громадян.

Відповідна заява опублікована у Твіттері, повідомляє Укрінформ.
«Ефективні антикорупційні механізми є ключовими для стійкості України під час війни та в період післявоєнної відбудови. Посли G7 сподіваються на швидке відновлення Верховною Радою України системи електронного декларування. Це дозволить запобігти корупції та зміцнить довіру громадян до влади», - зазначили посли.
Як повідомлялося, на розгляді у ВР перебуває законопроєкт №8071, який відновлює процес подання та перевірки електронних декларацій.
У НАЗК наголосили, що законопроєкт про відновлення е-декларування враховує умови воєнного часу і є вкрай необхідним для посилення боротьби з корупцією.
24 лютого 2022 року НАЗК закрило доступ до публічної частини Реєстру декларацій, щоб агресор не міг отримати дані про українських держслужбовців і політиків.