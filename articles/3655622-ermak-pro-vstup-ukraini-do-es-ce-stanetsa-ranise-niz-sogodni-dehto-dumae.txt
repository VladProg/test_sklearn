Керівник Офісу Президента Андрій Єрмак вважає, що вступ України до Євросоюзу відбудеться раніше, ніж деякі політики думають про це сьогодні.

Про це він сказав, відповідаючи на питання в рамках панелі про Українську формулу миру, на Всесвітньому економічному форумі в Давосі, повідомляє власкор Укрінформу.
«Перш за все, я не бачу змін у підтримці України, ми бачимо, що підтримка та допомога посилюється. Ми бачимо, як нові партнери демонструють важливість для них не лише у підтримці, а в тому, щоб Україна перемогла. Вони вірять в нашу перемогу й кажуть важливі для українців слова про те, що надають та роблять все, що потрібне не для порятунку чи виживання, а для перемоги», - сказав Єрмак.
Відповідаючи на питання про підтримку з боку Німеччини, керівник ОПУ зауважив її роль в євроінтеграційних прагненнях України.
«Стосовно Німеччини, вона відіграла дуже важливу роль в тому, що Україна є кандидатом на членство в ЄС. Німеччина вже багато зробила для підтримки, звичайно, цього недостатньо. Іноді щось трапляється дуже швидко, іноді потрібно більше розмов, більше консультацій… Я сподіваюся, що у найближчому майбутньому реалізація цієї підтримки німецького суспільства та політиків буде виражена в додаткових пакетах допомоги у вигляді такої важливого озброєння, якого потребує Україна, щоб перемогти у цій війні», - сказав Єрмак.
Він нагадав про підтримку з боку німецького суспільства, продемонстровану на початку війни, коли сотні тисяч людей виходили на вулицях німецьких міст.
Відповідаючи на питання про терміни вступу України в ЄС, зокрема слова Президента Франції Емануеля Макрона про десятиліття, які потрібні Україні для вступу в ЄС, Єрмак висловив надію, що Україна стане членом ЄС найближчим часом.
«Це станеться раніше, ніж деякі політики думають про це сьогодні», - сказав він.
Щодо підтримки Франції, то ця країна, за його словами, останнім часом демонструє практичні кроки з підтримки та допомоги України.
Як повідомляв Укрінформ, сьогодні німецький Бундестаг не підтримав під час голосування пропозицію опозиційної фракції ХДС/ХСС про надання бойових танків Leopard 1 і Leopard 2 Україні.
Фото: ОП