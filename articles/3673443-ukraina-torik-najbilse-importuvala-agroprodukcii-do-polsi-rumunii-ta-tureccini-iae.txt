У 2022 році українську аграрну продукцію найбільше імпортували Польща, Румунія та Туреччина.

Про це розповів заступник директора Національного наукового центру «Інститут аграрної економіки» академік НААН Микола Пугачов, передає Укрінформ з посиланням на пресслужбу інституту.
Він зазначив, що посилення європейського вектора у вітчизняному експорті сільгосптоварів та продовольства призвело до кардинальних змін у рейтингу основних споживачів українських харчів у світі.
У 2022 році Польща витіснила з лідерської позиції Китай, який займав її з 2019-го і стала найбільшим імпортером української аграрної продукції. При цьому, у 2021 році Польща посідала 7 місце, імпортувавши вітчизняних сільськогосподарських товарів на 1073 млн дол. США. Торік, Україна експортувала до Польщі продовольства на 2710 млн дол. США, що у понад 2,5 раза більше, ніж за 2021 рік. Частка Польщі у вітчизняному експорті агропродовольства у 2022 році становила 11,5%.
Румунія, яка у 2021 році не входила до двадцятки основних споживачів української агропродукції, торік перемістилася на друге місце, закупивши в Україні харчів на 2557 млн дол. США. Це у 17 разів перевищує обсяги її закупівель 2021 року (150 млн дол. США). Частка Румунії у вітчизняному експорті агропродовольства становила 2022 року 10,8%.
Туреччина, збільшивши обсяги закупівель з 1465 млн дол. США у 2021 року до 2212 млн дол. США (+51 %) торік зайняла третє місце у рейтингу найбільших імпортерів української агропродукції із часткою 9,4% у вітчизняному експорті сільгосппродукції.
Основними споживачами вітчизняної агропродукції у 2022 році стали: Китай (1888 млн дол. США), Іспанія (1307 млн дол. США), Нідерланди (1196 млн дол. США), Італія (923 млн дол. США), Угорщина (884 млн дол. США), Болгарія (811 млн дол. США) та Індія (794 млн дол. США).
При цьому, Угорщина, яка 2021 року закупила українського продовольства на 92 млн дол. США, у 2022-му збільшила імпорт майже у десять разів і потрапила у десятку країн найбільших споживачів української агропродукції. Аналогічна ситуація склалась з Болгарією, яка у 2021 році імпортувала з України агропродовольчої продукції на 85 млн дол. США.
Пугачов зауважив, що ці десять країн за минулий рік сформували для вітчизняних експортерів агропродовольства близько 65% валютних надходжень.
Як повідомляв Укрінформ, за підсумками 2022 року Україна експортувала агропродовольства на суму 23,6 млрд дол. США, що на 15% менше, ніж у 2021-му, коли було експортовано на рекордні 27,9 млрд дол. США.