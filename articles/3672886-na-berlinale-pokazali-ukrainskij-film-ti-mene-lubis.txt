На Берлінале у програмі Panorama відбулася світова прем’єра українського фільму «Ти мене любиш?» Тоні Ноябрьової.

Про це пресслужба Державного агентства з питань кіно повідомила у Фейсбуці, передає Укрінформ.

"Стрічку презентувала аудиторії творча група. Публіка оцінила фільм оваціями", - зазначається у повідомленні.

Фільм «Ти мене любиш?» знято в Україні компанією Family Production за підтримки Держкіно у копродукції з Сommonground Pictures та зі скандинавським кінофондом Film i Väst. Режисеркою та сценаристкою стала Тоня Ноябрьова, оператором - Віліус Мачюльскіс.

«Ти мене любиш?» — історія дорослішання, яка розгортається напередодні падіння СРСР. 17-річна Кіра стає свідком розлучення батьків, розпаду однієї країни та народження іншої. Головні ролі виконали Карина Химчук, Наталія Лазебникова, Олександр Жила та Максим Михайличенко.

Як повідомлялося, 73-й Берлінале проходить із 16 по 26 лютого. Україна представлена шістьма фільмами.
«Панорама» — програма Берлінського кінофестивалю, яка збирає фільми з усього світу з яскраво вираженим політичним, гендерним або соціальним контекстом. У «Панораму» зазвичай відбирають нестандартні стрічки, а головний приз вручає глядацьке журі.
Фото в тексті: Держкіно, Фейсбук