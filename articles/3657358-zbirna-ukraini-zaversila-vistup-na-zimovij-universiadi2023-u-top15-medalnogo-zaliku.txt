В американському Лейк-Плесиді завершилася XXXI Всесвітня зимова Універсіада.

За підсумками одинадцяти днів змагань збірна України здобула 6 нагород - 1 золоту, 1 срібну, 4 бронзових, посівши 15-те місце за кількістю медалей та 18-те - у загальнокомандному заліку серед 46-ти країн світу, передає Укрінформ.
Переможцем Універсіади став сноубордист Михайло Харук, який виграв «золото» у паралельному гігантському слаломі.
«Срібло» здобув біатлоніст Дмитро Грущак - у гонці переслідування.
«Бронзу» завоювали біатлоністи Степан Кінаш та Юлія Городна в одиночній змішаній естафеті, дует представників лижного двоборства Дмитро Мазурчук - Віталій Гребенюк (трамплін + гонка) та сноубордисти Надія Гапатін і Михайло Харук - у паралельному слаломі.
Загальнокомандний залік виграла Японія - 48 нагород (21 золота, 17 срібних, 10 бронзових). Друге місце посіла Республіка Корея - 29 (12, 8, 9), третє - Канада - 13 (6, 1, 6).
Наступна Всесвітня зимова Універсіада пройде 2025 року у Турині (Італія).