До Координаційної групи, яка працює над створенням спецтрибуналу для російської ферерації за злочини агресії, уже приєдналися 25 країн.

Про це на брифінгу в Медіацентрі Україна - Укрінформ сказав голова парламентського Комітету з питань правової політики Денис Маслов.
Він нагадав, що ще на початку повномашстабної агресїі Україна запропонувала створити спеціальний трибунал для російської федерації, яка вчиняє злочини проти нашої держави, “той трибунал, який має посадити на лавку підсудних основних дійових осіб - вище військово-політичне керівництво російської федерації”.
“Я можу сказати, що якщо ще влітку, на початку першої половини літа, багато хто не вірив з мінародних експертів, з політиків взагалі у можливість створення такого трибуналу, то на сьогодні вже 25 країн приєдналися до так званої Координаційної групи, яка предметно опрацьовує модель створення трибуналу. Україна запропонувала світові своє бачення, вийшла з активною позицією, запропонувала проєкт статуту цього трибуналу, модель його роботи. Нам довелося докласти дійсно великих зусиль, спілкуючись з політиками, проводячи заходи відповідні, десь переконуючи, тиснучи з різних країн світу для того, щоб на сьогоднішній день ми дійшли до того, що вже обговорюється саме модель трибуналу і його можливі документи”, - сказав депутат.
За його словами, на сьогодні запропоновані три моделі спецтрибуналу.
“Перша модель - це модель створення трибуналу за рішенням Генеральної асамблеї ООН там, де генеральний секретар Організації об’єднаних націй на підставі резолюції може підписати договір з Україною про створення такого трибуналу. Нас влаштовує ця модель, це була одна з наших пропозицій. Друга модель - це багатосторонній міжнародний договір, відкритий для підписання багатьма країнами, які поділяють цінності й які вірять, що світова безпека і світовий пордок не може існувати без притягнення до відповідальності кремлівських злочинців”, - сказав Маслов.
Третя модель, яка обговорюється, зауважив він, - “модель гібридного трибуналу, коли в національній судовій системі України створюється з окремими повноваженнями суд, до якого входять іноземні судді, для того, щоб дотримуватися правил справедливості, всестороннього розгляду, і вони зможуть розглянути питання відповідальності за злочини агресії проти України”.
“Ми висловили певні свої занепокоєння щодо того, що національний суд не може на сьогоднішній день не зважати на імунітет, який має путін, шойгу, тому що національні суди не можуть притягати до відповідальності вищих посадових осіб іноземної країни. Ми не хочемо відходити від цієї позиції, що і путін, і шойгу, і їхнє вище військово-політичне керівництво здійснило злочин проти України, злочин агресії, і що вони мають понести відповідальність. Тому вважаємо, дві перші моделі є найбільш правильними і будемо наполягати, що вони були реалізовані”, - підкреслив Маслов.
На уточнення, які можна назвати часові межі процесу створення міжнародного спецтрибуналу, парламентарій зазначив, що немає чіткої дати.
“Я завжди відповідаю: ми всі з вами хочемо, щоб це сталося вчора… У мене немає чіткої дати. Я відповім дещо по-іншому. Влітку ще ніхто не вірив і взагалі серйозно не сприймав у міжнародній спільноті ідею створення трибуналу. Сьогодні 25 країн працюють в цій Координаційній групі вже над конкретною моделлю і в подальшому - документами щодо трибуналу. Вже питання його створення чи не створення не стоїть. Питання - створення конкретної моделі… Тобто якщо ви питаєте, коли почнеться практична реалізація, то практична реалізація вже почалася. Коли буде створений трибунал - точної дати в мене немає, але в нас є чітке розуміння, що він буде створений. Ми докладемо всіх можливих від нас зусиль для того, щоб це сталося ще до нашої перемоги”, - підкреслив Маслов.
Як повідомлялося, Президент Володимир Зеленський створив робочу групу, яка опрацьовуватиме питання створення спеціального міжнародного трибуналу для притягнення до відповідальності винних в агресії проти України.
Створення трибуналу підтримали ПАРЄ, Європарламент, парламентські асамблеї НАТО й ОБСЄ.
Київ опрацьовує кілька варіантів створення спецтрибуналу. Один з них – на основі угоди між Україною та ООН, яка може ухвалити відповідну резолюцію.