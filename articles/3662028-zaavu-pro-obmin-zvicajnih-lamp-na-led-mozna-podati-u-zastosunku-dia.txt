Українці за допомогою застосунку «Дія» можуть подати заяву про обмін старих ламп розжарювання на 5 нових – енергоефективних LED-лампочок. Обміняти їх можна у відділеннях Укрпошти фактично у всіх українських регіонах.

Про це повідомив віцепрем'єр-міністр – міністр цифрової трансформації Михайло Федоров у Телеграмі, передає Укрінформ

«Подавайте заяву про обмін лампочок в Дії. Зможете обміняти 5 звичайних ламп на 5 LED у найближчій Укрпошті. Заява в Дії гарантуватиме наявність ламп у відділенні. Перехід на LED-лампи допоможе скоротити дефіцит електроенергії. Тому кожен зможе зробити свій внесок у посилення енергетичної безпеки України», - зазначив він.

Федоров уточнив, що для обміну лампочок в Дії потрібно бути громадянином України віком від 18 років, мати паспорт та РНОКПП (податковий номер) у застосунку, а також принести 5 справних ламп розжарювання в одне з відділень поштового оператора – Укрпошти.
Аби подати заяву, потрібно: зайти в застосунок «Дія»; натиснути на «Послуги»; обрати «Обмін лампочок»; вказати номер телефону та відділення Укрпошти; зазначити тип та кількість світлодіодних ламп, які бажаєте отримати.
Після цього надійде push-сповіщення з підтвердженням, що в обраному відділенні є потрібна кількість ламп. З цього моменту є п’ять робочих днів, щоб обміняти лампи на Укрпошті.
Як повідомлялось, уряд запустив програму обміну ламп, щоб знизити навантаження на енергетичну систему країни та скоротити дефіцит електроенергії для користувачів. За підрахунками експертів, споживання електрики знизиться на 7-10% під час пікових навантажень.
Перші партії ламп надійдуть до обласних центрів (крім тимчасово окупованих Донецька, Луганська, Сімферополя та міста Севастополя). А також – до Краматорська, Покровська і Кривого Рогу. До кінця лютого LED-лампи мають надійти в інші населені пункти України.