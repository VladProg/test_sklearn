В Офісі генерального прокурора заявили, що інформація про сексуальну експлуатацію викраденого в Україні хлопчика не відповідає дійсності.

Як передає Укрінформ, про це ОПГ повідомляє у Телеграмі.
ОПГ здійснює процесуальне керівництво у кримінальному провадженні за фактом порушення законів та звичаїв війни (ч. ч. 1, 2 ст. 438 Кримінального кодексу України). У ньому досліджуються факти вчинення воєнних злочинів стосовно дітей.
Після появи у засобах масової інформації публікації щодо передачі з метою сексуальної експлуатації малолітнього хлопчика, привезеного з України, Офіс Генерального прокурора доручив оперативним підрозділам Національної поліції України перевірити цей факт.
Співробітники Кіберполіції та оперативних служб проаналізували опублікований у мережі Інтернет контент і з’ясували, що дитина, яку нібито продавали для інтимних зустрічей, насправді народилася і живе в росії, працює моделлю і рекламує одяг.
Фото дитини розміщені у вільному доступі, тож будь-хто міг використати його для створення бажаного контенту.
Поліцейські встановили, що перше повідомлення про продаж викрадених в Україні дітей для "інтимних зустрічей" у рф з’явилося саме на одному із закритих російських телеграм-каналів. Після цього його поширили низка українських ресурсів, а з першоджерела ця інформація була видалена.
Ситуацію з розповсюдженням інформації щодо нібито використання української дитини у російській порноіндустрії прокоментував Уповноважений ВР з прав людини Дмитро Лубінець.
«Україна веде боротьбу з підступним ворогом і б’ється не тільки на фронті, а й в інформаційному просторі», - написав він у Телеграмі.
Він уточнив, що у четвер у телеграм-каналах та різних чатах масово ширилася інформація про ймовірне викрадення росіянами українських дітей і зйомки з ними відео сексуального характеру.
Лубінець зазначив, що як тільки він побачив цю інформацію, де на скрінах чітко написано про українських дітей, то одразу звернувся до правоохоронних органів - направив офіційні листи до Нацполіції, Офісу генпрокурора щодо перевірки та вжиття необхідних заходів реагування у разі встановлення такого факту.
«Тема депортації, викрадення, ґвалтування росіянами українських дітей є дуже чутливою. Тому наразі важлива злагоджена робота всіх держструктур і правоохоронних органів. Дякую Нацполіції, зокрема, співробітникам кіберполіції та оперативних служб, які швидко відреагували та перевірили інформацію. На щастя, ті жахіття не стосуються наших дітей, а хлопчик - насправді народився і живе в росії та під наглядом матері працює моделлю», - заявив чиновник.
Окремо омбудсман поінформував, що відповідно до даних порталу «Діти війни», станом на сьогодні росіяни вбили 459 українських дітей, 919 – було поранено, 348 - зникли безвісти, а кількість депортованих сягнула цифри у 16 011 дітей.
Як повідомлялось, Головне управління розвідки Міністерства оборони України попереджало, що найближчим часом очікується комплексне та масштабне вкидання ворогом фейкових новин, яке здійснюватиметься із залученням усього спектру сучасних інформаційних засобів.