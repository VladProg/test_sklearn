Держмистецтво оголосило список фіналістів-номінантів на композиторську премію імені В. С. Косенка.

Про це повідомляє пресслужба Державного агентства з питань мистецтв та мистецької освіти у Фейсбуці, передає Укрінформ.
"Маємо фінальний список претендентів, які у 2022 році номінуються на премію імені В. С. Косенка, що присуджується за видатні досягнення у сфері професійної композиторської творчості для дітей та юнацтва", - йдеться в повідомленні.
Зазначається, що за звання лавреата боротиметься Богдан Кривопуст із низкою фортепіанних й скрипково-фортепіанних творів, зокрема, "Давай зіграємо сонату" "Регтайм-соната", "Наївна мелодія", "Наслідуючи Ганона", Варіації на тему "Ой, чий то кінь стоїть", "Кіно-соната", "Рондо-токата", або згадка про Діда-дударика".
Водночас із Прелюдіми №2 та №5, музичними творами "Коли крапає дощик", "Пастушки в долині", "У гайочку", "Хто ж це співає тра-ля ля-ля", "Коли буває прикро" візьме участь у змаганні за премію Володимир Ольшевський. Також повідомляється, що Тетяна Афанасенко презентує авторську нотну збірку "Дитячий каталог птахів", а Микола Ластовецький - "Фортепіанні п’єси для дітей та юнацтва".
Держмистецтво інформує, що всі заявки від претендентів передані на розгляд членам Комітету з присудження премії.
Повідомлялося, що премія імені Віктора Косенка була започаткована Міністерством культури і мистецтв та Національною спілкою композиторів України на честь композитора Віктора Косенка. Першим лауреатом став Валерій Подвала. Вона присуджується щорічно за видатні досягнення в галузі музичної творчості для дітей та юнацтва.
За традицією, вручають нагороду в день народження Косенка — 24 листопада. У його музеї-квартирі. Рішення про присудження премії публікується в пресі до дня народження композитора — 23 листопада. Особам, які одержали премію імені В.С. Косенка, вручається диплом, нагрудний знак із зображенням композитора та грошова премія в розмірі, встановленому засновниками.