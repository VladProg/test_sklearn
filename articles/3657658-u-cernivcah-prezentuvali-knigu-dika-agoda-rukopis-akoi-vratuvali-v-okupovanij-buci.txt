У Чернівцях презентували поетичну книгу «Дика ягода» письменниці Іванни Стеф’юк.

Про це повідомляє Буковинський центр культури і мистецтва, передає Укрінформ.
«Іноді трапляється так, що книжки мають власні біографії. Поетична книжка буковинської письменниці Іванни Стеф’юк «Дика ягода», що днями побачила світ у видавництві Discursus - одна з таких. Днями відбулася її презентація у Чернівецькій обласній універсальній науковій бібліотеці імені Михайла Івасюка», - зазначає Буковинський центр культури і мистецтва.
Тут зауважили, що рукопис став переможцем конкурсу від Кабінету молодого автора Національної спілки письменників України. Фінальну версію книги зверстано 23 лютого 2022 року. Дизайн та верстку здійснила письменниця та культурна діячка Юлія Бережко-Камінська, яка врятувала системний блок з робочими файлами книги.
«... Рукопис буквально пережив окупацію, москвинську окупацію Бучі – його порятувала Юлія Бережко-Камінська, просто закопавши під землю, бо по-іншому було ніяк. Книжка гуцульських містичних віршів з назвою «Дика ягода» почала жити своїм життям ще задовго до того, як вийшла друком», - зазначає Буковинський центр культури і мистецтва.
За інформацією автора книги Іванни Стеф’юк, перед виданням у рукопис під назвою «23.02» додали ще кілька віршів, написаних уже у воєнній реальності.
Фото для обкладинки книги зробив митець Руслан Трач за кілька днів перед тим, як піти на війну.
Фото: Буковинський центр культури і мистецтва, Facebook