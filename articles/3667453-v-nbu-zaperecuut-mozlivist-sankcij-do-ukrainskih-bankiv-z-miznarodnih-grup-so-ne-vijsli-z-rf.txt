У Національному банку спростовують інформацію про нібито існування певного листа із попередженням про можливе застосування заходів впливу до українських банків, які належать міжнародним фінансовим групам, що продовжують працювати в росії.

Як передає Укрінформ, про це повідомляє пресслужба НБУ у Телеграмі.
"Спостерігаємо поширення недостовірної інформації щодо існування певного листа Національного банку України із попередженням про можливе застосування заходів впливу до українських банків, які належать міжнародним фінансовим групам, що продовжують працювати в рф. Ця інформація не відповідає дійсності", - йдеться в повідомленні.
У Нацбанку нагадали про свою позицію щодо цього питання: міжнародні фінансові групи мають піти з ринку рф, метою дій НБУ в цьому напрямі є послаблення агресора, а "дочки" міжнародних фінансових груп є важливими учасниками українського банківського ринку, бо ми бачимо їх патріотичну позицію та внесок у спільну перемогу.
"Ми ведемо регулярний відкритий діалог із керівниками українських "дочок" міжнародних фінансових груп, маємо розуміння нашої позиції та готовність разом апелювати до рішень штаб-квартир із метою прискорення виходу міжнародних фінансових груп з російського ринку. Дотичність поважних європейських компаній до економіки країни-терориста – отруйна. Неможливо втримати свій бізнес на глобальному рівні, фінансуючи руйнування міжнародного права й підтримуючи податками державу – спонсора тероризму. Це принципова позиція НБУ, керівництва Української держави й наших міжнародних партнерів", - підкреслили у НБУ.
У регуляторі зазначили, що у поширенні такої недостовірної інформації бачать зумисну спробу зміни акцентів на "санкції" щодо українських банків.
Як повідомляв Укрінформ, міністр закордонних справ України Дмитро Кулеба чітко заявив: «Міжнародні компанії, які залишаються працювати в росії, напряму фінансують російські воєнні злочини та геноцид українців».
Фото: НБУ