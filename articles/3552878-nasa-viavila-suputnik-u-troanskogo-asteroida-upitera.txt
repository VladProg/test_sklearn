Космічний апарат Lucy, який був запущений в рамках місії NASA з дослідження шести троянських астероїдів Юпітера, виявив супутник в одного з них.

Як передає Укрінформ, про це повідомляється у пресрелізі американського космічного відомства.
«27 березня група фахівців, які працюють з Lucy, виявила, що найменша з цілей дослідження троянський астероїд Полімель має власний супутник», - заявили в NASA.
За оцінками астрономів, цей супутник становить приблизно 5 км у діаметрі та обертається навколо Полімеля, який сам знаходиться приблизно в 27 км уздовж своєї найширшої осі.

Зазначається, що зафіксована відстань між двома космічними тілами становила приблизно 200 км. Відповідно до конвенцій про найменування планет, супутник не отримає офіційної назви, доки команда не зможе визначити його орбіту.
Наступного разу астрономи зможуть дізнатися більше про космічний камінь вже 2027 року, коли Lucy дістанеться Полімели або якщо їм знову пощастить побачити його на тлі зірки.
Як повідомляв Укрінформ, учені з Інституту Коті з дослідження бурових проб Японського агентства наук і технологій землі та моря виявили у зразках із астероїда Рюгу один із ключових мінералів, який містить органічний матеріал.