Для того, щоб більш ефективно допомагати Україні у її боротьбі проти російської агресії, Європа та колективний Захід мають позбавитися остраху того факту, що росія може і повинна програти цю війну.


Про це сьогодні у Брюсселі перед початком роботи Ради міністрів ЄС із закордонних справ заявив керівник зовнішньополітичного відомства Литви Ґабріелюс Ландсберґіс, повідомляє кореспондент Укрінформу.
«Сьогодні ми матимемо ще одне важливе обговорення щодо російської війни в Україні, яка вже наближається до відмітки в один рік. Ми маємо шанс обговорити, що має бути зроблено, щоб допомогти Україні перемогти. Як на мене, найбільш важлива річ, яку ми маємо обговорити – це острах. Ми маємо подолати острах від можливості поразки росії», - сказав литовський урядовець.
Він зауважив, що у всіх питаннях, що стосуються підтримки України - в тому, що стосується нових санкцій або нарощування військової підтримки, у багатьох випадках саме острах не дозволяє просуватися вперед, - острах того, що росія може і повинна програти цю агресивну війну, щоб уникнути ще гіршого розвитку подій у майбутньому.
«Якщо ми подолаємо цей острах – тоді на всі інші питання буде набагато простіше відповісти. Тоді ми зможемо доставити всю зброю, якої потребує Україна. Ми можемо застосувати всі необхідні санкції проти росії з метою підірвати її здатність вести війну , і ми зможемо тоді дійсно допомогти Україні перемогти та звільнити всю свою територію», - наголосив Ґабріелюс Ландсберґіс.
«Ми маємо усвідомити, що в цій ситуації не може бути рішення «win-win» (взаємної перемоги – ред.), тут буде перемога, і буде поразка. Ми маємо визнати, що одна зі сторін повинна програти, і це росія програє зараз. Ми маємо бути дуже чіткими в тому, що саме росія має програти цю війну. Тоді всі інші питання знайдуть відповідь», - додав головний литовський дипломат.
Відповідаючи на запитання журналістів, якою він бачить умови для перемоги України, Ґабріелюс Ландсберґіс наголосив, що для заходу має бути імперативом, щоб Україна змогла отримати всю необхідну зброю та відштовхнути фронт, повернути всі території, що нині окуповані росією.
«Росія має зрозуміти, і що скоріше, то краще - що ця війна, яку вона розпочала, від початку була шляхом до поразки. Їй не вдасться розділити Європу, тож її очікує лише поразка. Я все ще занепокоєний тим, що у нас поки бракує єдності навколо питання, що росія втрачає цю війну. Литва була у подібній ситуації в 90-ті – західні друзі так боялися розпаду СРСР, що хотіли нас зупинити, хотіли, щоб ми припинили боротися за нашу демократію. Але ми змогли прорватися, та відстояли нашу свободу. Те саме відбувається зараз в Україні», - сказав міністр закордонних справ Литви.
Як вже повідомлялося, сьогодні у Брюсселі відбувається засідання Ради міністрів ЄС із закордонних справ. Під час зустрічі європейські урядовці розглянуть виділення для військової підтримки України чергового, сьомого траншу у 500 мільйонів євро з Європейського фонду миру, а також 45-ти мільйонів євро для забезпечення діяльності Допоміжної військової місії ЄС для України, в рамках якої різні країни ЄС долучені до тренування українських військовослужбовців.
Після початку військової агресії росії проти України ЄС вперше у власній історії надав військову допомогу країні, що перебуває у стані активних бойових дій, та виділив України вже шість траншів фінансування на військові цілі з Європейського фонду миру. Загальний обсяг цього фінансування становить 3,1 мільярда євро.
Фото: radiosvoboda