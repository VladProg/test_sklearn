Литва й надалі всебічно підтримуватиме Україну у протистоянні з агресором, а також на шляху до членства в Європейському Союзі та НАТО.

Про це заявив заступник міністра закордонних справ Литовської Республіки Мантас Адомєнас під час зустрічі із заступником міністра закордонних справ України Євгеном Перебийносом, передає Укрінформ з посиланням на пресслужбу МЗС.
«Мантас Адомєнас запевнив, що Литва й надалі всебічно підтримуватиме Україну у протистоянні з агресором, а також на шляху нашої держави до членства в ЄС та НАТО», - поінформували у зовнішньополітичному відомстві.
Перебийніс та Адомєнас приділили окрему увагу координації спільних кроків зовнішньополітичних відомств у питанні набуття Україною членства в ЄС, підготовці до Вільнюського саміту НАТО, а також подальшій взаємодії в рамках Люблінського трикутника й активізації роботи в рамках міжурядової українсько-литовської комісії.
За підсумками зустрічі співрозмовники досягли домовленостей про тісну взаємодію з метою посилення санкційного тиску ЄС на росію та якнайшвидшого запровадження максимально потужного 10-го пакету санкцій ЄС, започаткування діяльності Спеціального міжнародного трибуналу щодо злочину агресії рф проти України, а також поглиблення співпраці України та Литви на майданчиках міжнародних організацій.
Перебийніс привітав литовського колегу зі 105-ю річницею відновлення Литовської держави та висловив вдячність за непохитну солідарність та всебічну підтримку України в протистоянні державі-агресору.
Як повідомлялося, 16 лютого у Литві відзначають національне свято – День відновлення Литовської держави.
Цього дня 1918 року у Вільнюсі, на засіданні Литовської Ради під керівництвом Йонаса Басанавічюса було одноголосно проголошено про відновлення незалежності Литви як самостійної демократичної держави. Вона була визнана 23 березня 1918 року кайзером Вільгельмом, однак лише у листопаді, після поразки Німеччини у Першій світовій війні, був сформований перший литовський уряд.
Фото: МЗС