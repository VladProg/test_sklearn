В авіатрощі у Броварах загинули 17 людей, серед них - міністр Денис Монастирський, його перший заступник Євгеній Єнін, держсекретар Юрій Лубкович


Прем’єр-міністр Денис Шмигаль заявив, що загибель міністра внутрішніх справ України Дениса Монастирського, його заступника Євгенія Єніна, держсекретаря міністерства Юрія Лубковича внаслідок падіння гелікоптера у Броварах є великою втратою для урядової команди та держави. Глава уряду доручив створити спеціальну групу для детального розслідування всіх обставин трагедії.
Як передає Укрінформ, про це написав Прем’єр-міністр Денис Шмигаль у Телеграмі.
«Трагедія у Броварах. Внаслідок падіння гелікоптера щонайменше 18 загиблих (У ДСНС повідомили згодом про 15 загиблих - ред) . Серед них міністр внутрішніх справ України Денис Монастирський, його заступник Євгеній Єнін, держсекретар міністерства Юрій Лубкович. Велика втрата для урядової команди та всієї держави… Доручив негайно створити спеціальну групу для детального розслідування всіх обставин трагедії», - написав Шмигаль.
Глава уряду також висловив щирі співчуття родинам усіх загиблих.
Голова Верховної Ради Руслан Стефанчук висловив співчуття рідним загиблих внаслідок авіакатастрофи у Броварах і заявив, що це величезна втрата для рідних та України.
Як передає Укрінформ, про це Стефанчук написав у Фейсбуці.
"У це неможливо повірити…Жахлива трагедія. Величезна втрата. Втрата для рідних та України. Особиста втрата… Денис Монастирський… друже… Це несправедливо", - написав Стефанчук.
Він висловив щирі співчуття близьким.
Секретар Ради національної безпеки і оборони України Олексій Данілов висловив глибокі співчуття рідним і близьким загиблих внаслідок катастрофи гвинтокрила ДСНС у Броварах.
"Трагічний ранок, ще один чорний день цієї війни… вісімнадцять загиблих, зокрема троє дітей! Страшна звістка для всієї країни. З-поміж загиблих - мої колеги … Денис Монастирський, Євген Єнін, Юрій Лубкович...Глибокі співчуття рідним і близьким.
Всі обставини трагедії будуть з’ясовані, працюють усі оперативні служби. Наша Перемога буде кращим вшануванням пам’яті тих, хто сьогодні загинув!", - сказав Данілов.
Очільник МКІП Олександр Ткаченко висловив співчуття рідним загиблих в авіакатастрофі у Броварах.
Про це він повідомив у Телеграмі, передає Укрінформ.
“Йдуть найкращі. Неможливо в це повірити. Денис Монастриський був одним з найкращих, найефективніших міністрів. Його внесок в нашу боротьбу та майбутню перемогу важко переоцінити. Ми назавжди будемо вдячні йому також за те, що і до війни і під час він дбав про збереження культурної спадщини та дуже нам в цьому допомагав. Світла пам'ять всім загиблим в цій жахливій авіакатастрофі”, - написав він.
Також свої співчуття з нагоди загибелі керівництва МВС — міністра Дениса Монастирського, першого заступника міністра Євгена Єніна та державного секретаря Юрія Лубковича висловила команда МКІП.
Міністр закордонних справ України Дмитро Кулеба висловив співчуття рідним та близьким усіх загиблих на борту гвинтокрила та в дитячому садку у Броварах Київської області.
Про це глава української дипломатії написав у Фейсбуці, повідомляє Укрінформ.
«Серед війни та щоденного болю втрат ми отримали ще й таку жахливу катастрофу далеко від фронту. Мої найглибші співчуття рідним та близьким усіх загиблих на борту гвинтокрила та в дитячому садку. Бажаю якнайшвидшого одужання пораненим у цей жахливий ранок. Я втратив у цій катастрофі близьких колег та друзів - Дениса Монастирського і Євгенія Єніна», - зазначив він.
Кулеба зауважив, що Єнін та Монастирський були патріотами України, яких мало, і їхня загибель - це дуже велика втрата "не лише для мене, їхніх рідних і друзів, а для всієї нашої держави".
«З Женею ми знайомі багато років. У 2016 проводжав його на роботу в ГПУ. Запросив його повернутися на дипломатичну службу у 2020 році, коли став міністром. Проводжав його і в МВС. Скільки ми пройшли з ним разом. І ось знову проводи, але тепер назавжди… Царство небесне», - написав міністр.
Віцепрем'єр-міністр - міністр з питань реінтеграції тимчасово окупованих територій Ірина Верещук висловила співчуття у зв’язку з авіакатастрофою у Броварах, в якій загинуло керівництво Міністерство внутрішніх справ, зазначивши, що цей випадок нагадав, що в цей важкий час доля не розрізняє, кого забрати. Про це вона написала у Телеграмі.
«У воєнний час здається, що звикаєш до трагедій. Але це не так. Неможливо прийняти, коли гинуть діти. Нестерпно, коли гинуть друзі, яких бачив ще вчора. Ще не можу прийняти, що більше не побачу мого колегу міністра Дениса Монастирського. Сьогоднішній ранок у Броварах нагадав, що в цей важкий час доля не розрізняє, кого забрати від нас Бережіть один одного! Світла пам’ять загиблим», - написала Верещук.
Уповноважений Верховної Ради з прав людини Дмитро Лубінець також висловив співчуття родинам загиблих після падіння гелікоптера у середу в Броварах на Київщині.
Про це він поінформував у Телеграмі, передає Укрінформ.
«Жахлива трагедія у Броварах. Не можу повірити! Внаслідок авіакатастрофи загинули керівництво МВС: Денис Монастирський, Євгеній Єнін та Юрій Лубкович. Також відомо про 18 загиблих, серед них – 3-є дітей. Поранення отримали 29 осіб, з них – 15 дітей. Вічна пам’ять усім загиблим. Щирі співчуття родинам», - написав він.
Заступниця міністра оборони Ганна Маляр згадує про співпрацю з Монастирським і висловлює співчуття.
«Я співпрацювала з Денисом Монастирським задовго до його посади міністра. Переважно це була законопроєктна робота у сфері кримінального права. Потім ми вже значно інтенсивніше співпрацювали з Денисом Анатолійовичем на посаді міністра, особливо з початком повномасштабного вторгнення. Мабуть, сьогодні багато напишуть про його високу професійність – це так і було. Але найбільший його внесок у розвиток нашої держави – цінності, які він сповідував. Він був першим міністром МВС, для якого справді найвищою цінністю була людина і її права. Якби мені довелось серед усіх його рис виділити одну, я би виділила людяність», – написала вона в Телеграмі.
Як повідомляв Укрінформ, у місті Бровари на Київщині поруч із дитячим садком та житловим будинком упав гвинтокрил. Унаслідок авіатрощі загинуло керівництво Міністерства внутрішніх справ – міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович. Всього наразі відомо про 15 загиблих (серед них троє дітей) і 25 поранених, серед яких - 10 дітей.