Бюро економічної безпеки (БЕБ) і Європейський інвестиційний банк (ЄІБ) проводитимуть розслідування порушень у сфері державних закупівель та матеріально-технічної допомоги.

Як передає Укрінформ, про це повідомила пресслужба БЕБ.
Керівники БЕБ та ЄІБ провели зустріч, на якій домовилися створити групу для проведення спільних розслідувань щодо порушень у сфері державних закупівель та про підтримку інституційного розвитку БЕБ зі сторони ЄІБ.
«Посилення контролю за використанням коштів міжнародних партнерів дозволить ефективно використовувати їх для відбудови України та допоможе залучити ще більше міжнародних інвесторів на засадах довіри та прозорості», – зазначив директор БЕБ Вадим Мельник.
За 2022 рік аналітики БЕБ перешкодили розтраті 270 млн грн бюджетних коштів. А в ЄІБ зараз здійснюється розслідування у 7 справах, ще 3 на стадії перевірки фактів та підготовки матеріалів. Фактично всі з цих справ пов’язані з державними закупівлями.
Як повідомлялося, Європейський інвестиційний банк працює над концепцією ініціатив, які мають допомогти відновленню України в короткостроковій та довгостроковій перспективі.
Європейський інвестиційний банк (ЄІБ), European Investment Bank (EIB) – фінансова установа Європейського Союзу, що відповідає за цільове використання наданих ним коштів та забезпечує, щоб операції та діяльність, які ним фінансуються, не спричиняли випадки шахрайства, корупції, відмивання коштів, фінансування тероризму.
ЄІБ виступає кредитором та найбільшим позичальником грошових ресурсів на міжнародних фінансових ринках капіталу. Сфери використання кредитів – передусім енергетика, транспорт і телекомунікації.
У грудні 2019 ЄІБ відкрив новий офіс у Києві. Станом на 31 грудня 2022 року загальний обсяг наданих ЄІБ фінансових ресурсів в Україні, як в державному, так і приватному секторі, складає понад 7,5 млрд євро.
Департамент розслідувань ЄІБ також співпрацює з Європейським бюро боротьби із шахрайством (OLAF).
Фото: БЕБ