Уповноважений Верховної Ради з прав людини Дмитро Лубінець повідомив про підсумки третього раунду перемовин з російський омбудсменом тетяною москальковою стосовно звільнення українських військовополонених і цивільних осіб, яких утримують у російській федерації.

Відповідна інформація оприлюднена у Телеграм-каналі омбудсмена, передає Укрінформ.
Зазначається, що понад дві години сторони обговорили гуманітарні питання, зокрема ініціативу щодо пришвидшення та поглиблення питання повернення наших військовополонених та звільнення цивільних заручників.
За його словами, цивільні заручники поділені на такі категорії:
затримані росією з 2014-го року до 24 лютого 2022-го року, в тому числі на території Криму («бранці кремля», 158 осіб);
затримані на території Донецької та Луганської областей (373 людини);
цивільні заручники, яких рф затримала і затримує на територіях, що тимчасово перебували чи перебувають під російською окупацією з 24 лютого 2022 року (наприклад у Київській, Сумській, Харківській, Запорізькій, Херсонській обл). Кількість таких людей, щодо яких офіційно звернулися до нашої інституції, становить більше 20-ти тисяч осіб.
“Під час спілкування домовилися, що рф на підставі Женевських конвенцій розгляне пропозицію щодо проведення репатріації поранених військовослужбовців. Окрім цього, ми передали списки цивільних осіб (з числа 20-тисяч) щодо яких у нас немає інформації, де вони перебувають, в якому вони стані чи потребують медичної допомоги”, - йдеться у повідомленні.
Омбудсман уточнив, що за основу формування списків взяли віковий ценз та передали перший список осіб, яким виповнилося понад 70 років, а також список громадян України, яким виповнилося більше 65 років і які перебувають у важкому медичному стані. Таких наразі понад 2000 осіб.
“Попередньо російська сторона погодилася дізнатися, де вони перебувають, в якому стані та чому їх утримують. Перший етап - це отримання інформації від росіян, а далі будемо порушувати питання щодо процедури їхнього повернення. Адже якщо їм не висувають звинувачень, то згідно з Міжнародним гуманітарним правом, рф їх повинна відпускати. І ми будемо напрацьовувати механізми яким чином повертати наших громадян додому”, - зазначив він.
Крім того, у ході зустрічі строни обговорили питання повернення до України дітей і відновлення документів.
російська сторона також повідомила, що на її території перебувають діти, які хочуть повернутися в Україну і за сприяння обох омбудсманів їх можна буде повернути родичам. При цьому російська сторона не надала особисті дані таких дітей, зауважив Лубінець.
У зв’язку з цим він закликав громадян України, які розшукують дітей, звернутися до нього. Омбудсман пообіцяв скласти список батьків та рідних, які можуть забрати дітей, й далі працювати над їхнім поверненням.
“Ми домовилися, що я такий запит надсилаю російській стороні, а вони формуватимуть свій список та офіційно звернуться до мене, як до омбудсмана України”, - повідомив Лубінець.
Як повідомляв Укрінформ, турецький омбудсмен Шереф Малкоч 12 січня заявив, що Президент Туреччини Реджеп Тайїп Ердоган говоритиме з президентами України та росії про відкриття гуманітарного коридору, зокрема для обміну пораненими та цивільними.