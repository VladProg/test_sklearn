В Успенському соборі Києво-Печерської лаври предстоятель Православної церкви України митрополит Київський і всієї України Епіфаній завершив Божественну літургію з нагоди Різдва Христового.

Про це повідомляє кореспондент Укрінформу.
«Сповнені душевної радості, вдячності і віри – славимо Різдво Господа нашого Ісуса Христа в історичних обставинах, в історичному місці, історичною подією», - зазначив митрополит Епіфаній.

Він зауважив, що вперше тут відбувається літургія українською мовою. Митрополит привітав людей зі святом та побажав якнайшвидшої перемоги та миру.
Святкова літургія розпочалася о 9:00 та завершилася о 12:00. На службу прийшло багато людей різного віку. Були родини і з дітьми. Також літургію з нагоди Різдва Христового відвідали й українські захисники.

Захід пройшов спокійно, сутичок чи провокацій не було. Правоохоронці на території Верхньої Лаври забезпечували правопорядок для запобігання можливим провокаціям.

Як повідомляв Укрінформ, предстоятель ПЦУ сьогодні, 7 січня, вперше провів богослужіння в Києво-Печерській лаврі. Воно стало можливим після того, як держава повернула у свою власність два храми лаври – Свято-Успенський собор і Трапезну церкву.






Епіфаній уперше звершив різдвяне богослужіння в Успенському соборі Лаври | Фото: П. Багмут, Укрінформ




























Успенський собор історично вважається головним храмом лаври. Наприкінці 2022 року заповідник Києво-Печерська лавра поінформував УПЦ (МП), що з 1 січня не продовжує з нею договір користування Успенським собором та Трапезною церквою у Верхній лаврі.
5 січня міністр культури та інформаційної політики Олександр Ткаченко повідомив, що за результатами роботи спеціальної комісії було ухвалено рішення про передачу державі Успенського собору і Трапезної церкви Києво-Печерської лаври від УПЦ (МП).
Голова Державної служби України з етнополітики та свободи совісті Віктор Єленський переконаний, що різдвяна служба Православної церкви України в Успенському соборі Києво-Печерської Лаври може бути не останнім богослужінням.