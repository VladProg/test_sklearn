Підписано меморандуми про супроводження Урядовим офісом із залучення та підтримки інвестицій (UkraineInvest) заявок на втілення інвестиційних проєктів компаній “Kingspan” та “Епіцентр К” вартістю 370 мільйонів доларів.

Як передає кореспондент Укрінформу, підписання відбулося під час презентації звіту про роботу UkraineInvest за 2022 рік.
Глобальна компанія Kingspan планує побудувати на Львівщині сучасний кампус з виробництва будівельних матеріалів, що постачатимуться не лише українським споживачам, а й до Європи. Вартість проєкту 220 мільйонів доларів.
“Зараз визначаємося з локацією для побудови кампусу поблизу Львова. Обравши місце і пройшовши необхідні процедури, плануємо розпочати будівництво і в стислі терміни налагодити виробництво сучасних будматеріалів. У результаті реалізації проєкту планується працевлаштувати щонайменше 600 людей”, - розповів виконавчий директор глобальної компанії Kingspan Campus Project Майк Стенсон.
За словами виконавчого директора UkraineInvest Сергія Цівкача, підписання меморандуму свідчить про те, що компанія справді зацікавлена в підготовці заявки на втілення проєкту відповідно до українського закону “про інвестнянь”, який передбачає надання інвесторам низки пільг та преференцій — зокрема, 30% фінансової участі у проєкті держави.
“Ми запропонували партнерам на вибір кілька ділянок. Вони вже готують техніко-економічне обґрунтування, доопрацьовують деталі. Це займе час. Але сьогодні — дуже важливий відправний момент в історії співпраці. Важливо, що компанія назвала цей проєкт в Україні Saoirse, що в перекладі з ірландської означає “воля”, “свобода”. Це вони роблять, щоб продемонструвати підтримку не лише в економічній діяльності, а й у боротьбі України з агресором. Ця компанія також є нашим економічним амбасадором у світі”, - сказав Цівкач.
За його словами, Kingspan має більше 200 підприємств у понад 70 країнах. Та найбільший технологічний кампус компанія хоче побудувати саме в Україні. Сюди планують зокрема привозити працівників корпорації та інших представників галузі, щоб демонструвати, як виготовляти будівельну продукцію відповідно до “зелених стандартів” - з урахуванням вимог до декарбонізації, використання відновлюваних джерел енергії тощо.
Компанія “Епіцентр К” планує за підтримки держави побудувати великий логістичний комплекс та низку інших об’єктів.
“Ми маємо не тільки торговельні центри, а й серйозно працюємо над налагодженням переробки агропродукції. Маємо в цій сфері масштабні проєкти. Також розширимо власне виробництво керамічної плитки”, - уточнив генеральний директор мережі будівельних гіпермаркетів “Епіцентр” Петро Михайлишин.
У планах на найближчі три роки, за його словами втілення інвестиційних проєктів на понад $2 млрд.
“Якщо буде доступ до дешевих кредитних ресурсів, а вітчизняна промисловість матиме можливість виготовляти достатньо металу, залізобетону, товарного бетону, ми із цими завданнями впораємося. Головне, щоб держава продовжувала зусилля зі створення в Україні сприятливого інвестиційного клімату як для іноземного, так і для вітчизняного бізнесу”, - додав Михайлишин.
Як повідомлялося, закон України "Про державну підтримку інвестиційних проектів зі значними інвестиціями в Україні" (ще його називають“законом про інвестнянь”) набрав чинності в лютому 2021 року. Він передбачає комплексну державну підтримку великих інвестиційних проєктів. Зокрема, Україна бере на себе до 30% витрат на втілення інвестиційних проєктів вартістю понад 20 мільйонів євро. Також передбачене звільнення на період до п’яти років інвесторів від податку на прибуток та звільнення від мита ввезення технологічного обладнання, потрібного для втілення інвестпроєктів.