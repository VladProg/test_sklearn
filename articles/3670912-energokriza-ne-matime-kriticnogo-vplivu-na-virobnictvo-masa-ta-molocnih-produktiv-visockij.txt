Перший заступник міністра аграрної політики та продовольства Тарас Висоцький вважає, що енергетична криза не матиме критичного впливу на виробництво м'яса та молочних продуктів в Україні.

Як передає Укрінформ, про це повідомляє пресслужба міністерства.


«Енергетика може впливати на ціноутворення загалом. Щодо м’ясної та молочної продукції, то в структурі собівартості – це не більше 5-10%, залежно від типу продукції. Наразі критичного впливу енергетичної кризи на виробництво не передбачається», - сказав Висоцький.


Він зазначив, що українські малі та середні виробники сільгосппродукції вистояли під час кризи, і це підтверджують показники: з жовтня минулого року виробництво зменшилось на 2%.


За словами Висоцького, наразі немає ризиків для продовольчої безпеки України.


«Перший аспект – це фізична доступність продукції. В Україні достатнє виробництво всіх основних видів продукції, в тому числі молочної та м’ясної. Спостерігається тенденція до відновлення після різкого падіння на початку війни. Другий аспект – ціни на цю продукцію та вплив енергетичної кризи», - розповів заступник міністра.


Він додав, що завдяки адаптивності українських виробників ситуація стабілізується, тому різких коливань цін не передбачається.


Водночас уряд впроваджує програми підтримки для виробників. Зокрема, це програма «Доступні кредити 5-7-9%», продовження якої заплановано на нинішній рік. Також Мінагрополітики працює над наданням виробникам доступу до безперебійного електропостачання підприємств.


Як повідомляв Укрінформ, Мінагрополітики приймає заявки від українських виробників сільськогосподарської продукції на їх включення до переліку об'єктів критичної інфраструктури сектору харчової промисловості та агропромислового комплексу. Статус об’єкта критичної інфраструктури може надавати пріоритет у забезпеченні електроенергією.