Телемарафон єдиних новин є нормальним явищем під час війни, але після перемоги України потреба у ньому зникне, адже медіаринок буде змінюватися.

Як передає кореспондент Укрінформу, таку думку радник керівника Офісу Президента України Михайло Подоляк висловив під час організованої медіацентром "Україна" та Unit.city “Редколегії 2.0”, що проходить у Києві.




"Марафон під час війни - це нормально. Це ненормально буде після війни, тому що держава в повному обсязі буде готова відповідати на багато різких питань щодо економіки, соціальної політики, щодо того, хто і як себе вів під час війни... Для того треба буде не боятися виходити в ефір і не боятися в прямому ефірі відповідати на це", - сказав Подоляк.


За його словами, "стерильні" ефіри мають піти у минуле, адже журналісти не повинні завчасно узгоджувати питання, давати свої матеріали на погодження.
Водночас, додав Подоляк, будуть певні виклики. "Чи зможемо після війни отримати ефективний медійний простір? Ні, бо будуть відголоси марафону. Але чи означає це, що ми сьогодні не праві, коли йдемо так, як йдемо? Ми праві. Ми намагаємося будувати інший інформаційний ландшафт. І він поступово буде створений. Він буде створений саме вами, журналістами", - наголосив радник керівника Офісу Президента.


На його думку, український політичний клас готовий працювати зі ЗМІ. "І так було завжди, так буде і далі. Але будуть і проблеми з комунікаціями, будуть спроби контролювати журналістів. Хоча я не розумію, як можна контролювати журналістів", - зауважив Подоляк.


Він висловив переконання, що комунікація влади з народом через медіа обов'язково має відбуватися. Влада має давати фахові коментарі, але для цього необхідно чітко розуміти, про що говорити. Ті, хто спілкуються із народом за допомогою журналістів, мають щодня удосконалювати себе, свої знання та чітко висловлювати свою позицію, не боятись гострих питань та критики, констатував радник керівника ОП.


Як повідомляв Укрінформ, Президент України Володимир Зеленський заявив, що єдиний телемарафон є зброєю проти росії.