Українські діти через повномасштабну російську агресію вже рік змушені жити у постійній небезпеці, що навіть багатьом дорослим не до снаги.

Про це дружина Президента Олена Зеленська сказала в інтерв’ю програмі «Logo!» провідного німецького мовника ZDF, передає Укрінформ.

Зеленська зазначила, що діти вже рік перебувають у небезпеці, де б вони не були на території України. «Вони не в безпеці ані в школі, ані вдома - в тих місцях, де завжди діти почуваються в безпеці. Це дуже сумно, що ми маємо сотні тисяч, мільйони дітей, які втрачають дитинство», - наголосила перша леді.
Водночас вона зауважила, що не хотіла б, аби українські діти проносили травми війни через усе життя: «Ми в Україні не хочемо, щоб вони стали поколінням війни. Ми хочемо, щоб вони стали поколінням перемоги».
За словами Зеленської, українські діти змінились в багатьох сенсах, бо жити в небезпеці постійно не під силу навіть багатьом дорослим, а наші діти змушені це робити.
Вона також розповіла про українських дітей, які втратили своїх батьків через агресію росії, а також про тих, які активно збирають кошти для ЗСУ.
Дружина Президента наголосила, що Україні потрібна зброя від партнерів, бо без неї неможливо захищатися від нападника.
«Кожен день зволікання – це нові смерті. Уявіть себе на нашому місці. Ти вкладаєш дитину спати, але не впевнений, чи скажеш «добрий ранок». Ця невпевненість виснажує. Думаю, свідомі люди у світі це зрозуміють», – пояснила вона.
Як повідомлялося, раніше перша леді опублікувала фотографії українських школярів в укриттях під час ракетної атаки рф.