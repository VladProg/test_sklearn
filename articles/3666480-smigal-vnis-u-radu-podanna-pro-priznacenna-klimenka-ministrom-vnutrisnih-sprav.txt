У Верховній Раді зареєстровано подання Прем’єр-міністра Дениса Шмигаля про призначення Ігоря Клименка міністром внутрішніх справ.

Про це представник Кабінету Міністрів у парламенті Тарас Мельничук повідомив у Телеграмі, передає Укрінформ.
"У Верховній Раді України зареєстроване подання Прем’єр-міністра України Дениса Анатолійовича Шмигаля про призначення Клименка Ігоря Володимировича міністром внутрішніх справ України", – йдеться в повідомленні.
Водночас на сайті парламенту відповідний документ ще не оприлюднено.
Як повідомлялося, після загибелі глави МВС Дениса Монастирського в катастрофі гелікоптера у Броварах 18 січня уряд призначив Клименка в.о. міністра внутрішніх справ.
Ігор Клименко понад 20 років працює у структурах Міністерства внутрішніх справ. Із 25 вересня 2019 року до 20 січня 2023 року він був головою Національної поліції України.
Фото: Урядовий портал