Голова Національного агентства запобігання корупції Олександр Новіков 23 січня виніс припис міністру оборони Олексію Резнікову про проведення службового розслідування щодо керівника департаменту держзакупівель.

Як передає Укрінформ, про це повідомляється на сайті НАЗК.

Зазначається, що відповідне службове розслідування дасть змогу з’ясувати обставини надання для НАЗК недостовірної інформації про аудиторський звіт, а також порушення термінів відповіді. Крім того, буде змога притягнути керівника Департаменту до дисциплінарної відповідальності в рамках військового статуту, оскільки він є військовослужбовцем.

Крім того, 16 січня НАЗК склало адміністративний протокол про правопорушення, пов’язане з корупцією, щодо керівника департаменту держзакупівель та постачання матеріальних ресурсів Міністерства оборони Богдана Хмельницького.

«У межах перевірки наявності корупційних ризиків Міністерства оборони, яка тривала до кінця грудня, НАЗК звернулося з вимогою надати копію аудиторського звіту Департаменту внутрішнього аудиту міністерства. Завдяки аналізу таких звітів Агентство може встановити, наскільки ефективно певна установа вживає заходів для мінімізації корупційних ризиків у своїй діяльності», - додають у НАЗК.

Також зазначається, що у відповідь на вимогу НАЗК Богдан Хмельницький надіслав листа, у якому заявив, що такого звіту немає і надати його він не може. Пізніше стало відомо, що цей посадовець під підпис ознайомився із цим звітом задовго до того, як написав НАЗК про те, що звіту немає і він не може його надати.

Крім того, чиновник порушив термін відповіді, зазначений законом у ч. 8 ст. 12 Закону «Про запобігання корупції».16 січня, одночасно зі скеруванням адмінпротоколу до Солом’янського суду Києва, НАЗК також звернулося до Міністерства оборони з пропозицією усунути Богдана Хмельницького від виконання обов’язків заступника директора департаменту на період розгляду цієї справи в суді. Копію протоколу посадовцю вручено особисто під підпис.

Як повідомлялося, 24 січня Кабмін звільнив В’ячеслава Шаповалова з посади заступника міністра оборони України. Раніше міністр оборони Олексій Резніков підтримав прохання В’ячеслава Шаповалова про звільнення з посади заступника міністра оборони після скандалу із закупівлею харчування для Збройних сил України та звернувся з відповідним поданням до Кабінету Міністрів. До цього видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні у два-три рази. Зокрема, в матеріалі наводилися такі дані: "Міноборони законтрактувало яйця по 17 грн за штуку, тоді як роздрібна ціна в магазині Києва зараз близько 7 грн за штуку".

У Міноборони наголосили, що відомості про зміст закупівель послуг харчування для військовослужбовців, які набули поширення у ЗМІ, мають ознаки навмисних маніпуляцій та вводять в оману.

Водночас міністр оборони Олексій Резніков зазначив, що продукти для ЗСУ постачають вісім компаній і обіцяв надати депутатам всі контракти та детальні коментарі з питань забезпечення армії харчуванням.

Також у Міноборони заявили, що готують матеріали до СБУ з метою проведення розслідування щодо поширення завідомо неправдивих відомостей, які шкодять інтересам оборони в особливий період.

Детективи Національного антикорупційного бюро заявили, що перевіряють закупівлі Міноборони у межах власного кримінального провадження.