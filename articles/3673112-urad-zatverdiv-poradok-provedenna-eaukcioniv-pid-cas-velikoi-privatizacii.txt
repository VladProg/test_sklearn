Кабінет Міністрів затвердив порядок проведення електронних аукціонів для продажу об’єктів великої приватизації.

Про це повідомив Прем’єр-міністр України Денис Шмигаль за результатами засідання уряду 21 лютого, передає Укрінформ.
«Лише від початку року в межах так званої малої приватизації на відкритих аукціонах держава залучила 747 млн грн, а підприємці з усієї країни отримали можливості для розвитку своєї справи. Затвердили Порядок проведення електронних аукціонів під час великої приватизації. Робимо процес більш прозорим, конкурентним і результативним», - зазначив очільник уряду.
Порядок визначає механізм проведення електронних аукціонів для продажу об’єктів великої приватизації з використанням електронної торгової системи, визначення переможця за результатами аукціону, розміру та порядку внесення плати за участь в таких торгах.
Як повідомлялось, за підсумками 2022 року переможці приватизаційних аукціонів запропонували за державні активи 2,2 млрд грн. Вони вже перерахували до держбюджету 1,7 млрд грн. Загалом Фонд держмайна успішно провів 193 приватизаційних аукціони. В торгах змагалися 973 учасники.
За рішенням уряду, до сфери управління Фонду держмайна передається близько 2400 державних підприємств із загальним боргом 200 млрд грн. 1300 з них на момент передачі підлягають ліквідації або мають ознаки банкрутства, 600 – знаходяться на тимчасово окупованих територіях і актуальна інформація про їх стан відсутня.