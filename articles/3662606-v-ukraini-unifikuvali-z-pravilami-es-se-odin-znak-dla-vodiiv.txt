В Україні змінився вигляд розподільного знаку «водій з інвалідністю»: тепер замість жовтого фону цей знак розміщений на синьому.

Про це у Телеграмі поінформувала пресслужба Головного сервісного центру Міністерства внутрішніх справ, передає Укрінформ.
«Минулого тижня ми писали, що відбулось оновлення першого розділу тестових питань до екзаменаційних білетів для теоретичного іспиту в сервісних центрах МВС. І змін зазнав вигляд розподільного знаку «водій з інвалідністю». Тепер він уніфікований із дорожніми знаками у Європейському Союзі», – уточнюється у повідомленні.

Як зазначається, з цими змінами ПДР громадяни можуть ознайомитися у постанові Кабміну №1376.
Як повідомлялося, 30 січня у Головному сервісному центрі МВС поінформували, що сервісні центри МВС розширюють географію можливості обміну національного посвідчення водія. Незабаром зробити це можна буде і в Туреччині в центрі ДП «Документ», а саме – у Стамбулі.