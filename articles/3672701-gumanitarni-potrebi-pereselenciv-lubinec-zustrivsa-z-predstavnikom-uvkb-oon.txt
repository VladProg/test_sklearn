Уповноважений Верховної Ради України з прав людини Дмитро Лубінець обговорив із представником Управління Верховного комісара ООН у справах біженців Кароліною Ліндхольм Біллінг співробітництво щодо забезпечення гуманітарних потреб внутрішньо переміщених осіб.

Як передає Укрінформ, про це Лубінець написав у Телеграмі.
“Сьогодні мав зустріч із представницею Управління Верховного комісара ООН у справах біженців Кароліною Ліндхольм Біллінг. Подякував Представництву УВКБ ООН в Україні для допомоги українським біженцям і внутрішньо переміщеним особам”, - написав він.

Лубінець презентував делегації спеціальну доповідь щодо додержання прав осіб, які постраждали внаслідок збройної агресії російської федерації проти України.
За його словами, в доповіді висвітлена ситуація з правами ВПО. А також людей, які живуть на тимчасово захоплених ворогом територіях та громадян, які знайшли прихисток за кордоном. Також він повідомив про гуманітарну ситуацію в Україні.

Окрім того, під час зустрічі сторони обговорили співпрацю. Зокрема, щодо підтримки проєктів, направлених на проведення просвітницьких заходів для ВПО. А також започаткування співробітництва щодо забезпечення гуманітарних потреб, виявлених за результатами проведених Офісом омбудсмена моніторингових візитів місць компактного поселення ВПО.
Також учасники зустрічі обговорили обмін інформацією щодо фактів порушення прав громадян України, у тому числі примусово переміщених до російської федерації.
Лубінець переконаний, що співпраця допоможе розв’язати ряд гуманітарних проблем та допомогти українцям, які цього потребують.
Як повідомляв Укрінформ, у грудні Управління Верховного комісара ООН у справах біженців запустило інтегроване платіжне рішення на основі блокчейну мережі Stellar, щоб швидко, оперативно та прозоро охоплювати допомогою людей, які найбільше її потребують.