Європейський Союз запускає проєкт «Цифрова трансформація для України» (DT4UA), в межах якого виділяє 17,4 млн євро.

Про це повідомляє Укрінформ з посиланням на пресслужбу Міністерства цифрової трансформації.
«Незважаючи на повномасштабну війну росії, Україна демонструє один із найдинамічніших процесів цифрової трансформації в усьому світі. Наш обов’язок – допомогти забезпечити безперервний розвиток цифрових послуг в Україні. Ці послуги, необхідні під час війни, залишаються актуальними і в процесі відновлення. Саме тому Європейський Союз підтримує Україну в покращенні надання цифрових послуг та електронному урядуванні», - зазначив посол Європейського Союзу в Україні Матті Маасікас.
У межах проєкту кошти спрямують на чотири ключові напрями: розвиток цифрових послуг та застосунку «Дія»; вдосконалення обміну даними між реєстрами та держустановами; розвиток інфраструктури електронної ідентифікації відповідно до регламенту eIDAS та системи електронного управління, що дозволить прозоро розглядати кримінальні справи.
Команда Мінцифри впроваджуватиме проєкт разом з європейськими партнерами з Естонської академії електронного управління, яка вже 12 років співпрацює з українським держсектором. Зараз академія впроваджує в Україні чотири проєкти із загальним бюджетом 41 мільйон євро.
Як повідомлялось, Європейський Союз підтримує цифрову трансформацію України з 2016 року із загальним бюджетом понад 51 мільйон євро.