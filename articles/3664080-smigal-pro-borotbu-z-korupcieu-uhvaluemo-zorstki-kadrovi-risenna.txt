Прем’єр-міністр Денис Шмигаль прокоментував останні гучні відставки та розслідування в Україні.

Про це він розповів німецькому журналу Spiegel, передає Укрінформ.
Говорячи про боротьбу з корупцією як одну з вимог до України з боку ЄС, він запевнив, що якщо щодо чиновника з'являються підозри в недоброчесності, його негайно звільняють.
«Коли звинувачення з’являються в ЗМІ, їх має розслідувати влада, і якщо вони підтверджуються, ми приймаємо жорсткі кадрові рішення», – сказав політик, коментуючи останні гучні відставки та розслідування.
Водночас він зауважив, що війна вимагала швидких рішень, тож для пришвидшення закупівель було знято багато процедурних норм і обмежень. «На жаль, це, ймовірно, означало, що деякі люди хотіли отримати від цього вигоду. Ми розуміємо, що сьогодні ми повинні повернутися до довоєнних процедур і заходів безпеки», – сказав глава уряду.
Прем’єр нагадав, що коли Київ подавав офіційну заявку на членство, було сказано, що зазвичай отримання статусу кандидата потребує двох років, але отримав його за 120 днів. Для виконання семи необхідних пунктів потрібно, як було сказано, ще два роки.
«Ми зробимо це за кілька місяців. Тоді почнуться фактичні переговори про вступ, і ця процедура може тривати п’ять, сім, десять років. Але я переконаний, що ми зможемо це зробити за два роки. Це наша мета – наприкінці 2024 бути формально готовим до членства», – заявив Шмигаль.
Президент, уряд, за словами його глави, доклали максимум зусиль, щоб виконати до саміту сім рекомендацій ЄС. Київ очікує, що саміт Україна-ЄС, який пройде в у столиці України 3 лютого, оцінить, як Україна виконали ці рекомендації, та хотів би, щоб остаточний огляд цього прогресу був завершений до осені, щоб розпочати фактичні переговори про вступ до ЄС ще цього року.
«Ми робимо все від нас залежне, щоб Комісія діяла швидко. І мусимо, особливо на тлі політичних скандалів, пов’язаних із нібито корупцією. Ми хочемо завершити розбудову повноцінної антикорупційної системи і показати нашим західним партнерам, що у нас нульова толерантність», – підкреслив Шмигаль і додав, що понад 90% українців хочуть, щоб Україна стала членом ЄС.
Як повідомлялося, у п'ятницю, 3 лютого, відбудеться 24-й саміт Україна-ЄС, перша зустріч такого рівня після початку російської військової агресії та після того, як Україна отримала статус країни-кандидата на входження до ЄС.
Фото: КМУ