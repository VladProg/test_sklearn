У Національній філармонії України відбувся заключний концерт П’ятого фестивалю класичної музики «Mariupol Classic».

Як передає Укрінформ, про це у Телеграмі повідомила Маріупольська міська рада та опублікувала відповідні світлини з концерту.
«Маріупольська культура продовжує жити! У Національній філармонії України відбувся заключний концерт фестивалю класичної музики «Mariupol Classic». П’ятий фестиваль пройшов поза межами рідного Маріуполя. Гданськ, Львів, Івано-Франківськ, Вінниця. Концертними майданчиками стали філармонії, які підтримали культурну ініціативу», - йдеться у повідомленні.
У міськраді зазначили, що заключний акорд фестивалю прозвучав у Києві - головний диригент симфонічного оркестру Національної філармонії Микола Дядюра та диригент маріупольського оркестру «Ренесанс» Василь Крячок виконали твори українських та світових композиторів. Відбулася прем’єра твору Золтана Алмаші «Реквієм. Посвята місту Маріуполю».

За словами Маріупольського міського голови Вадима Бойченка, завдяки таким фестивалям, маріупольці зберігають культурний потенціал свого міста.
«Показуємо, що маріупольську культуру не знищити та не зруйнувати, поки є люди, які несуть та прославляють її. Доносимо голос Маріуполя до всього світу та наближаємо нашу перемогу. Впевнений, наступний фестиваль вже пройде у вільному, українському Маріуполі!», - наголосив мер.
«Mariupol Classic» — це єдиний фестиваль професійного класичного мистецтва у Донецькій області. Основна мета заходу — залучення до культурного простору міста видатних митців, класичних музикантів з усієї України, виховання у регіоні покоління слухачів, які цінують та розуміються на класичному мистецтві.
Агресія росії спричинила в Маріуполі одну з найбільших гуманітарних катастроф. Місто практично повністю зруйноване внаслідок ворожих обстрілів.