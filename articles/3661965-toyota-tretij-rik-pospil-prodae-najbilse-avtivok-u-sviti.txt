Японська компанія Toyota Motor Corp у 2022 році продала 10,5 мільйона автомобілів та таким чином зберегла звання найбільш продаваного автовиробника у світі третій рік поспіль.

Про це повідомляє Reuters з посиланням на заяву компанії, передає Укрінформ.
Як зазначається, глобальні продажі групи, включаючи підрозділ вантажних автомобілів Hino Motors та виробника малолітражних авто Daihatsu, знизилися на 0,1%, оскільки рекордні продажі за кордоном у 8,6 млн автомобілів допомогли компенсувати падіння на внутрішньому ринку на 9,6% - до 1,9 млн.
Конкурент Volkswagen Group, який займає друге місце, на початку цього місяця повідомив про найнижчі продажі за останні десять років - 8,3 млн автомобілів, оскільки карантинні обмеження через COVID-19 в Китаї та війна в Україні ослабили ланцюжки поставок.
Попри те, що деякі обмеження поставок, пов'язані з чіпами, залишаються і для Toyota, японський автовиробник заявив, що високий попит в Азії, збільшення виробничих потужностей і оптимізація в Азії та Північній Америці допомогли йому збільшити світове виробництво на 5% у 2022 році, додали в агентстві.
Toyota у листопаді переглянула свій прогноз виробництва на поточний фінансовий рік до кінця березня до 9,2 млн автомобілів з 9,7 млн.
Як повідомляв Укрінформ, Toyota повністю припиняє виробництво автомобілів на своєму заводі у петербурзі.