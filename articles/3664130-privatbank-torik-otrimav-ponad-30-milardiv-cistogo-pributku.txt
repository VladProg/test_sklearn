За підсумками 2022 року чистий прибуток ПриватБанку за попередніми даними становить 30,25 млрд грн.

Як передає Укрінформ, про це повідомляє пресслужба банку.
"ПриватБанк завершив 2022 рік з чистим прибутком 30,25 млрд грн в умовах воєнного стану в Україні, тривалої невизначеності та потреб у підтримці власних працівників, клієнтів та малого і середнього бізнесу. Це попередні дані, до підтвердження річної фінансової звітності банку зовнішнім аудитором", - йдеться в повідомленні.
У банку зазначають, що з першого дня війни ПриватБанк тримає лінію фінансової оборони України, забезпечуючи безперебійну роботу електронних сервісів, мережі відділень і банкоматів (в усіх населених пунктах, де не було прямої воєнної загрози). До прикладу, з понад 1200 відділень щодня впродовж війни відкривалось в середньому 80% відділень. Крім того, банк зумів відновити протягом року мережу банкоматів та POS терміналів на рівні 80% і більше.
У 2022 році було видано 23,8 млрд грн малому та середньому бізнесу, що зумовило збільшення кредитного портфеля юридичних осіб після вирахування резервів на 58%. Для покриття підвищених кредитних ризиків за умов війни у 2022 році ПриватБанк сформував резервів на суму понад 14,5 млрд грн. Також протягом року було сформовано резерви під очікувані збитки внаслідок бойових дій: під втрати готівки та інших активів через руйнування приміщень та банкоматів.
Як повідомляв Укрінформ, ПриватБанк у січні-червні 2022 року отримав 6,3 млрд грн прибутку проти 11,6 млрд грн прибутку за аналогічний період 2021 року.