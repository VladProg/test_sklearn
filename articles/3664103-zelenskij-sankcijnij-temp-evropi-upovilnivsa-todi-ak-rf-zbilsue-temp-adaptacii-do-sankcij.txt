Президент Володимир Зеленський наполягає на якнайшвидшому і якіснішому впровадженні нових санкцій ЄС проти російської федерації.

Про він заявив під час спільного з президентом Єврокомісії Урсулою фон дер Ляєн брифінгу в Києві, повідомляє кореспондент Укрінформу.
"Обговорили нові санкції проти росії, зокрема, десятий санкційний пакет Євросоюзу. Це спільне європейське завдання – зменшити здатність росії обходити санкції, і чим швидше і якісніше це завдання буде виконуватись, тим ближче ми будемо до поразки агресії рф. Зараз бачимо, що санкційний темп Європи трішки уповільнився, а держава-терорист, навпаки, збільшує темп адаптації до санкцій", – сказав Зеленський.

Глава держави наголосив на необхідності виправлення ситуації.
Як повідомлялося, 2 лютого в Києві проходить зустріч членів Колегії Європейської комісії на чолі з президентом цієї Євроінституції Урсулою фон дер Ляєн з урядом України. Темами для обговорення є підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.
3 лютого відбудеться 24-й саміт ЄС-Україна.
Фото: ОП