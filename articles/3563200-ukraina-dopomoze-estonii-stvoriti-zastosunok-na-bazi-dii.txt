Міністерство цифрової трансформації України допоможе Естонії створити застосунок на базі «Дії».

Як передає Укрінформ, про це Мінцифри повідомляє у Телеграмі.
«Естонія є наставником і другом в цифровізації. Коли ми почали будувати цифрову державу, перша країна, досвід якої ми вивчали, була Естонія. Завдяки їхній підтримці ми отримали багато важливої інформації та знань, які стали основою для цифрової трансформації України», - ідеться у повідомленні.
У Мінцифри наголосили, що за три роки Україні вдалося провести масштабну цифровізацію державних послуг.

«Саме це і будемо експортувати до Естонії — найкращі цифрові практики. Тому підписали Меморандум про співробітництво у сфері цифрових трансформацій між Мінцифри України та Міністерством економіки та зв’язку Естонії», - наголосили в Мінцифри.

В України та Естонії дуже схожа архітектура цифрової держави. «Тому більшість наших розробок та послуг буде легко адаптувати в цій країні. Одним з перших кроків – створити в Естонії застосунок на базі «Дії» за 4 місяці. Допоможемо естонським колегам впроваджувати юзер-френдлі держпослуги та продовжуємо разом будувати найкращі цифрові держави у світі», - підкреслили в Мінцифри.

Як повідомляв Укрінформ, Україна і Велика Британія планують підписати угоду про цифрову торгівлю.