В історико-краєзнавчому музеї селища Макарів Київської області до Дня Збройних Сил України відкриється експозиція, присвячена 14 окремій механізованій бригаді імені князя Романа Великого.

Про це повідомляє Укрінформ із посиланням на офіційну сторінку Генерального штабу Збройних Сил України у Фейсбуці.
“Ще в одному з українських музеїв буде експозиція 14 окремої механізованої бригади імені князя Романа Великого. Історико-краєзнавчий музей селища Макарів на Київщині, яке в лютому-березні 2022 року, у запеклих кривавих боях звільняли від окупантів воїни бригади, планує до Дня Збройних Сил України відкриття експозиції, присвяченої цій військовій частині”, - зазначили у Генштабі.
Таким способом макарівська громада прагне вшанувати своїх захисників, воїнів Князівської бригади і увіковічити пам'ять воїнів, які віддали життя, захищаючи і звільняючи сам Макарів і села громади.
“На прохання представників макарівської громади воїни бригади завезли до історико-краєзнавчого музею такий бажаний там бригадний мерч і допомогли з підготовкою матеріалів, необхідних для відкриття експозиції”, - додали в Генштабі ЗСУ.
Як повідомлялося, з 24 лютого в Україні триває повномасштабна російська воєнна агресія. Сили оборони чинять запеклий опір російським загарбникам.
Фото: Генштаб ЗСУ