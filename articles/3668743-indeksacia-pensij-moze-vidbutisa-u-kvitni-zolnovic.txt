Міністерство соціальної політики працює над розрахунками щодо індексації пенсій, яка очікується у березні.

Про це в інтерв’ю Укрінформу повідомила очільниця відомства Оксана Жолнович.
На запитання, чи бачать у міністерстві шляхи розв’язання проблеми падіння доходів громадян, зокрема пенсіонерів, через зростання цін, вона відповіла: «Так, ми працюємо над тим, аби зробити індексацію пенсій відповідно до інфляції. Є ж формула індексації і відповідний закон. Думаю, така індексація відбудеться у березні. Зараз робимо розрахунки».
Міністр соціальної політики пояснила, що у 2023 році передбачається інфляція в розмірі 28 відсотків, але це не означає, що саме на стільки будуть підвищені пенсії, оскільки формула індексації враховує й інші чинники.
Як повідомлялося, раніше Жолнович заявила, що Мінсоцполітики віднайде ресурси для індексації пенсій 2023 року.