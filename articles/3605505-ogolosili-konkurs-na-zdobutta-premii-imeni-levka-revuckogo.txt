Розпочато прийом документів на премію для молодих композиторів та виконавців імені Левка Ревуцького у 2023 році.

Як передає Укрінформ, про це повідомляє пресслужба Міністерства культури та інформаційної політики.
"Державне агентство України з питань мистецтв та мистецької освіти оголошує конкурс на здобуття премії імені Л. М. Ревуцького у 2023 році. Премія присуджується щороку за досягнення молодих композиторів і виконавців у сфері професійного композиторського та виконавського мистецтв. Присуджується громадянам України", - йдеться у повідомленні.
Як зазначається, щороку присуджується лише одна премія у розмірі 20 тис. грн.
Премія присуджується за такими напрямами: композиторська творчість; концертно-виконавське мистецтво.
На здобуття премії за напрямом композиторська творчість висуваються завершені музичні твори у жанрі академічного музичного мистецтва, які були написані та оприлюднені чи виконані протягом останніх трьох років, але не пізніше ніж за місяць до їх висування на здобуття премії.
На здобуття премії за напрямом концертно-виконавське мистецтво висуваються концертні програми у сфері академічної музики, які створені (виконані) професійними виконавцями протягом останніх трьох років, але не пізніше ніж за місяць до їх висування на здобуття премії.
Премія присуджується особам, яким не виповнилося 35 років на дату її присудження.
Лауреатом премії за кожним напрямом одна особа може бути відзначена лише один раз. Премія не присуджується посмертно.
Пропозиції щодо претендентів на здобуття премії вносяться творчими спілками, вищими навчальними закладами культури і мистецтва, театрально-видовищними закладами, мистецькими колективами.
З деталями участі в конкурсі можна ознайомитись за посиланням.