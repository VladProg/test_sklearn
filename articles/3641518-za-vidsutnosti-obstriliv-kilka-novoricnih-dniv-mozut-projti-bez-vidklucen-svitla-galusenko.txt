Під час новорічних свят росія може спробувати завдати значного удару по енергосистемі України. За відсутності нових пошкоджень українці проведуть кілька днів з безперебійним енергопостачанням.

Про це повідомив міністр енергетики України Герман Галущенко в ефірі телемарафону "Єдині новини", передає Укрінформ.
"росіяни не відмовилися від обстрілів енергосистеми. Вони прив'язуються до певних дат. І, можливо, Новий рік - це одна з таких дат, коли вони спробують максимально завдати шкоди нашій енергосистемі", - сказав він.
Водночас Галущенко підкреслив, що масштаби можливого обстрілу чи збитків оцінити складно. Однак, зазначив він, покладає надії на Збройні сили, які, як показали останні обстріли, досить ефективно захищають небо над Україною.
Міністр також зауважив, що за відсутності обстрілів українці можуть розраховувати на кілька днів безперебійного енергопостачання з нагоди новорічних свят. За його словами, із кожним днем ситуація в енергетичній сфері налагоджується: вдається збільшити виробництво електроенергії і доправити її до споживачів.
"Уся енергетична галузь сьогодні працює 24/7. І результати цієї роботи можна побачити в кожній годині", - сказав він.
Як повідомляв Укрінформ, міністр енергетики Герман Галущенко привітав та подякував енергетикам, що ті без зупинок відновлюють, ремонтують та дають українцям тепло і світло.
Фото Міненерго