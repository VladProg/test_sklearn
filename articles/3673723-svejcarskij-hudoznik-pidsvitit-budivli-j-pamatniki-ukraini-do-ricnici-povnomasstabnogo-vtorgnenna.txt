Швейцарський митець Геррі Хофштеттер підсвітить будівлі в Україні художніми проєкціями, аби вшанувати пам'ять жертв російської агресії.

Про це у Телеграмі повідомляє Міністерство культури та інформаційної політики, передає Укрінформ.
«З 22 по 27 лютого швейцарський художник зі світла Геррі Хофштеттер у межах арттуру містами України «Вшанування пам'яті. Світло для надії» підсвітить будівлі й пам’ятники до роковин повномасштабного вторгнення росії в Україну», - йдеться в повідомленні.
Зазначається, що така акція солідарності має на меті принести українцям надію та світло, яких вони були позбавлені протягом року агресивної війни, сповненого трагедій і руйнувань.
МКІП зазначає, що під час арттуру на відомих будівлях всі охочі зможуть побачити художні проєкції, присвячені річниці повномасштабної війни в Україні, а також українські символи незламності.
Як повідомлялось, у зв'язку з можливими провокаціями з боку росії 23-24 лютого проводяться роботи з укріплення музейних установ для захисту експонатів.