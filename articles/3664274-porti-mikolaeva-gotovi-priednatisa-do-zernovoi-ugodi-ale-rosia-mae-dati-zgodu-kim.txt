Миколаївські порти на 90% готові приєднатися до зернової угоди, але росіяни мають дати на це згоду.

Про це сказав голова обласної військової адміністрації Віталій Кім на брифінгу в Медіацентрі Україна - Укрінформ, передає кореспондент Укрінформу.
«Миколаївські порти на 90 відсотків готові до приєднання до зернової угоди, але росіяни мають дати згоду, щоб ми запрацювали. Ми не стріляємо по своїх кораблях, небезпека йде від росіян. Саме вони обстріляли баржі, які виходили з миколаївського порту вбік Одеси. Тобто станом на зараз це небезпечно», - сказав Кім.


Також, за його словами, додатковим чинником того, щоб це сталося, може бути і звільнення Кінбурнської коси від російських загарбників.


Як повідомлялося, під час перебування на Миколаївщині Президент України Володимир Зеленський сказав, що пора миколаївські порти приєднувати до так званої "зернової угоди".
За результатами чотиристоронніх переговорів, організованих Туреччиною, угоду про Чорноморський зерновий коридор було продовжено на 120 днів з 19 листопада 2022 року відповідно до рішення, прийнятого Туреччиною, ООН, рф та Україною.