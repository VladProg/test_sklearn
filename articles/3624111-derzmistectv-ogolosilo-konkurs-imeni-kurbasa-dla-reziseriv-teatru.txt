Державне агентство з питань мистецтв та мистецької освіти оголосило конкурс імені Леся Курбаса для театральних режисерів у 2023 році.

Про це повідомляє пресслужба відомства, передає Укрінформ.
"Премія присуджується професійним театральним режисерам за вагомий внесок у розвиток сучасного сценічного мистецтва України і вручається у лютому до дня народження видатного українського режисера Курбаса", - йдеться в повідомленні.
Зазначається, що премія присуджується за театральну постановку, у якій оцінюються такі критерії як художній пошук, новаторський характер, європейський контекст та сценічний експеримент. Водночас на конкурс можуть висуватися лише ті сценічні твори, прем’єра яких відбулася у 2022 році.
"Премія не присуджується ані повторно, ані посмертно", - підкреслює відомство.
Згідно з повідомленням, пропозиції щодо кандидатів на премію можуть висувати театри, Національна спілка театральних діячів, громадські об'єднання у галузі театрального мистецтва, а також Національна академія мистецтв та інші мистецькі заклади освіти.
Задля участі у конкурсі претенденти мають до 30 грудня подати до Держмистецтв низку документів, зокрема, письмову згоду на висування театральної постановки на здобуття премії та на обробку персональних даних, творчу характеристику претендента, копії документів про освіту, копії відгуків у ЗМІ, цифровий відеозапис творів.
Як повідомляв Укрінформ, премію у галузі народного мистецтва ім. Катерини Білокур присудили чотирьом конкурсантам за роботи з живопису й дизайну аксесуарів, а також етноприкраси.