До дев'ятої річниці російсько-української війни та річниці повномасштабного вторгнення росії Укрінформ випустив збірку журналістських матеріалів "Рік великої війни очима Укрінформу. Частина I", які виходили на сайті агентства у 2022 році.

Як зазначив у вступному слові до збірки генеральний директор Укрінформу Олександр Харченко, "ми прожили цей рік від 24 лютого 2022 року разом з усією країною – під завивання сирен, в бомбосховищах, у підрозділах ЗСУ та тероборони, у волонтерських клопотах. При цьому Укрінформ працював 24 години на добу, 7 днів на тиждень. Ми цілодобово випускали новини, відбивали кібератаки на наші мережі, перекладали нашу інформацію кількома мовами світу. Так народжувалася хроніка цієї війни, від перемоги в якій залежить саме існування країни та її майбутнє".

За його словами, агентство вело і веде "хроніку відваги та героїзму, взаємодопомоги та самоорганізації, позбавлення ілюзій та набуття досвіду, якого не має жодна країна світу".
"Ми готували репортажі з найпекельніших точок цієї війни і доносили нашу правду до світу, який продовжував жити стереотипами про «русский мир» та його лицемірні лики. Ми показували, як світ об’єднується в підтримці України, і як, зрештою, ми разом долаємо цинічного та безжального ворога і наближаємо перемогу. Перемогу, після якої світ буде іншим", – зазначає генеральний директор Укрінформу.
Перша частина збірки містить найкращі, на думку членів редколегії, репортажі, інтерв'ю, статті і фотографії штатних і позаштатних кореспондентів національного агентства, які розповідають про події і людей на фронті, на тимчасово захоплених ворогом територіях, свідчення тих, хто пережили окупацію і чудом вирвалися з неї.
Збірку видано в цифровому форматі, вона доступна за посиланням.

Збірка містить 16 текстів Ірини Дружук, Оксани Климончук, Тетяни Когутич, Ольги Звонарьової, Лани Самохвалової, Зари Максимової, Юлії Байрачної, Антоніни Мніх, що свідчать про героїзм українців, які протистоять злочинам російських загарбників.
Планується, що друга частина збірки вийде у березні.
Як повідомлялося, 24 лютого 2022 року росія оголосила про початок так званої спеціальної військової операції в Україні. Після цього Президент Володимир Зеленський запровадив у країні воєнний стан та загальну мобілізацію.