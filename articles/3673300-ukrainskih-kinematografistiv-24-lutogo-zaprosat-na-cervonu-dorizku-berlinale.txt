У річницю нападу росії на Україну українських кінематографістів і учасників 73-го Берлінського міжнародного кінофестивалю запросять на червоні доріжку на знак підтримки, солідарності та для вшанування пам’яти тих, хто загинув, захищаючи Батьківщину.

Про це сказала директорка фестивалю Маріетт Ріссенбік на зустрічі в Посольстві на полях 73-го «Берлінале», повідомляє кореспондент Укрінформу.
«Солідарність дуже важлива. Ми хочемо показати нашу солідарність з Україною і її народом Ми хочемо проявити нашу повагу у день пам’яти, в річницю початку війни 24 лютого, коли росія напала на Україну. Ми запросимо українських кінематографістів на нашу червону доріжку», - сказала Ріссенбік.


Фільм про працівників кіноіндустрії, які воюють зі зброєю в руках, показаний гостям, розчулив її до сліз. Директорка сказала, що знає особисто чи по прізвищах багатьох з героїв відео. Їх вибір викликає велику повагу. Водночас, Ріссербік, наголосила на важливості створення фільмів про війну, які показують людям те, якою насправді катастрофою є війна і як необхідно війнам запобігати.
«Ми маємо зробити все, щоби підтримати кінематографістів з України, щоби вони повернулися і продовжували знімати», - сказала вона.
Посол України в ФРН Олексій Макеєв своєю чергою сказав: «На фронті червоних доріжок немає, там є залита червоною кров'ю земля. І там немає можливості другого дублю».

Дипломат назвав цьогорічний фестиваль особливим. За його словами, «традиційна червона доріжка «Берлінале» перетворилася на доріжку жовто-блакитну. Дух солідарності німців і всіх на фестивалі є неймовірним». Він подякував керівництву фестивалю за надзвичайно потужну демонстрацію солідарність з народом України. А також закликав людей ходити в кіно, навіть під час війни, і підтримати таким чином кінематограф, людей, які знімають кіно.
Кінематографісти можуть досягти своїми фільмами мільйонів людей і бути справжніми послами, зауважив Макеєв.
Він також висловив надію, що одного дня кінематографісти з усього світу приїдуть в Україну – на фестиваль «Молодість» у Києві та Одеський кінофестиваль і відсвяткують разом з нами нашу спільну Перемогу.
Голова Державного агентства України з питань кіно Марина Кудерчук також подякувала організаторам за надану можливість представити фільми на фестивалі та представити павільйон на Кіноринку.

Вона також зауважила, що «дуже важливим є розуміння організаторів, асоціацій, країн-партнерів щодо недопущення до участі російських компаній».

Кудерчук звернула увагу на те, що роками в російському кіно було надзвичайно багато агресії, пропаганди і всі бачать до чого це призвело.
«Берлінале» 2023 року проходить 16-26 лютого.