У Варшаві в п’ятницю вечері декілька тисяч людей у першу річницю повномасштабного вторгнення росії в Україну зібралися під посольством росії.

Люди тримали в руках прапори України, Польщі, біло-червоно-білі прапори незалежної білорусі та численні плакати проти російської агресії.
Як підкреслила лідерка варшавського Євромайдану Наталка Панченко, усі мають пам’ятати, що сьогодні минає не 365 днів війни, а вісім років і 365 днів війни. Вона подякувала усім полякам, що у війні росії проти України, що “вони обрали бути на боці України, на боці переможця”.






Багатотисячна акція протесту біля посольства росії у Варшаві / Фото: Юрій Банахевич, Укрінформ








































“Росіяни думали завоювати Україну за три дні, а пройшов вже рік. Україна була, Україна є, Україна буде завдяки Збройним силам України, завдяки сміливості українського народу та допомоги наших друзів”,- підкреслила Панченко.
Голова Об’єднання українців у Польщі (ОУП) Мирослав Скірка, звернув увагу, що як понад 100 років тому вояки УНР допомагали побороти під Варшавою російську комуністичну навалу, так і сьогодні поляки стоять пліч-о-пліч з українцями у війні з російським агресором.

Польський публіцист, ініціатор збору коштів на польський Байрактар для України Славомір Сєраковський під час акції повідомив, що кошти, які вдалося зібрати в Польщі, буде розподілено на декілька проєктів в інтересах ЗСУ. Зокрема, за ці кошти буде створено сучасний мобільний навчальний центр в Україні, в якому навчатимуться 600 українських військовослужбовців.
Під час акції протесту люди скандували гасла “Слава ЗСУ”, “путіну - Нюрнберг”, “Слава Україні – Героям Слава”, “Путін – ху..ло” тощо. Вони тримали в руках численні плакати проти російської агресії, а також плакати з іменами загиблих у війні, розв’язаній росією проти України. Учасники акції розгорнули велетенський синьо-жовтий прапор, заспівали гімн України і вшанували хвилиною мовчання пам'ять загиблих.
Після цього учасники акції сформували колону і вирушили до польського парламенту повз Президентський палац "Бельведер" і Раду міністрів Польщі, аби подякувати польським законодавцям та урядовцям за підтримку України у війні з російським агресором.
Як повідомляв Укрінформ, лідери Організації з безпеки і співробітництва в Європі закликали росію припинити війну, розв'язану проти України.