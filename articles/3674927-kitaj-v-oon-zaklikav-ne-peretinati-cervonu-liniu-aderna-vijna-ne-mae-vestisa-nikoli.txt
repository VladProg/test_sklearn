Заступник постійного представника Китаю при ООН Дай Бін застеріг від перетину "червоної лінії", яка полягає у застосуванні ядерної зброї, на тлі загроз ескалації війни рф проти України.

Про це він заявив на засіданні Ради Безпеки ООН міністерського рівня, присвяченому річниці повномасштабного російського вторгнення в Україну, передає кореспондент Укрінформу.
"Не має бути перетнута "червона лінія" – ядерна війна ніколи не повинна вестися", - наголосив представник КНР.
Він також заявив, що міжнародна спільнота має "рішуче виступати проти збройних нападів на АЕС чи на інші мирні ядерні об’єкти".
Крім того, заступник постпреда наголосив на важливості беззаперечного дотримання конвенції про ядерну безпеку та підтриманні конструктивної ролі МАГАТЕ у гарантуванні безпеки на мирних ядерних об’єктах.
Дай Бін назвав дипломатичні переговори єдиним шляхом для "врегулювання української кризи" – так він назвав агресивну війну, яку росія веде проти України.
"Ми закликаємо росію та Україну відновити переговори без попередніх умов", - сказав він.
Як повідомлялося, генеральний секретар НАТО Єнс Столтенберг заявив 23 лютого, що Північноатлантичний Альянс помітив ознаки того, що Китай розглядає можливість постачання до росії зброї, що може бути використана для наступальних дій в Україні.
Міністерство закордонних справ Китаю 24 лютого заявило, що країна дотримується «відповідального підходу» до військового експорту і не продає зброю в зони конфліктів.