Абсолютна більшість українських вимушених переселенців та біженців хочуть з часом повернутися назад в Україні.

Як повідомляє кореспондент Укрінформу, про це йдеться у звіті Верховного комісара ООН у справах біженців.



“Переважна більшість біженців та внутрішньопереміщених українців (близько 77% та 79% відповідно) хочуть одного дня повернутися додому, утім лише 12% як біженців, так і внутрішньопереміщених людей мають намір зробити це протягом наступних трьох місяців”, - йдеться у документі.

Зазначається, що основна перешкода, яка заважає біженцям повернутися, - безпека у регіоні їх походження.
“Серед інших вказаних занепокоєнь: доступність базових послуг, в тому числі електроенергії, водопостачання та охорони здоров’я, можливості працевлаштування й належного проживання”, - заявили в ООН.

При цьому у міжнародній організації звернули увагу, що 18% українських біженців досі не визначилися, чи планують вони коли-небудь повернутися до України.
“Ми не можемо думати про майбутнє або про те, яка зараз ситуація в Україні і як довго такою залишатиметься. Ми можемо думати лише про сьогодення”, - сказав один із біженців-учасників опитування.

Загалом же, за підрахунками ООН, через рік після початку повномасштабного російського вторгнення до України, понад 13 млн людей досі не можуть повернутися до своїх домівок. З них близько 8 млн - біженці у Європі та понад 5 млн - внутрішньопереміщені особи.