Тимчасове скасування аукціонів у Prozorro, не потягне за собою тіньових схем під час закупівель.

Про це в інтерв'ю Укрінформу розповіла заступниця міністра економіки Надія Бігун.
"З точки зору тіньових схем та корупції ситуація не зміниться. Тому що є нульовий раунд сліпого аукціону, коли учасники приходять, подають пропозиції і не знають, чи є там конкуренти, чи немає. Система Prozorro влаштована таким чином, що є 13 майданчиків, центральна база даних, постачальники можуть подати свою пропозицію з будь-якого майданчика. Відповідно, щоб узгодити свої злочинні плани, треба домовитися з усіма - це неможливо. Ба більше, учасник може до кінця терміну подачі пропозицій в будь-який момент змінити свою ціну. За 6 років роботи системи такого жодного разу не було, і зараз точно не почнеться", - сказала Бігун.

Вона зазначила, що по суті нульовий раунд і є своєрідним запобіжником, оскільки учасники приходять, подають свою пропозицію і не можуть дізнатися, чи є конкуренти, та з якими цінами вони прийшли.
Як повідомлялося, через регулярні та тривалі відключення електроенергії уряд тимчасово дозволив проводити торги на Prozorro без аукціонів. Нововведення стосується закупівель, розпочатих із 3 січня.
З початку повномасштабної війни у системі електронних закупівель Prozorro провели 94 тисячі тендерів на 120 млрд грн. Учасниками конкурентних закупівель стали понад 23 тисячі підприємств, різниця між загальною сумою, яку державні замовники планували витратити на свої закупівлі, та сумою, за якою були укладені контракти завдяки тендерним процедурам, склала 6 млрд грн.