Служба безпеки України затримала колаборантів із Луганської області, які намагалися влаштуватися до українських державних установ.

Про це спецслужба повідомляє у Телеграмі, передає Укрінформ.
Як зазначається, під час слідчо-оперативних дій силовики затримали двох колишніх «посадовців» створених загарбниками «відділень пенсійного фонду лнр» у захоплених Сватівському та Білокуракинському районах Луганщини. Зловмисники прибули на підконтрольну українській владі територію, отримавши статус переселенців.

Один із них, приховуючи свою співпрацю з ворогом, намагався влаштуватися в регіональний підрозділ Пенсійного фонду, другий – планував увійти до складу управління фінансів однієї з районних військових адміністрацій поблизу кордону з рф.
“У разі успішної реалізації ворожих планів поплічники агресора могли отримати доступ до закритої інформації для її подальшої передачі російським окупантам”, - наголосили в СБУ.
Контррозвідники СБУ своєчасно викрили колаборантів і задокументували їхні злочинні дії.

На підставі зібраних доказів слідчі Служби безпеки повідомили обом фігурантам про підозру за ч. 2 ст. 111-1 Кримінального кодексу України (колабораційна діяльність).

Матеріали провадження скеровані до суду.
Як повідомлялося, Служба безпеки України повідомила про підозру директору підприємства на Житомирщині, який працював на херсонського «гауляйтера» Сальдо.