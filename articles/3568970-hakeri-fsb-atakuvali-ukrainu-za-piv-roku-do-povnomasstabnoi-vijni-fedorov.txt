росія почала здійснювати масштабні кібератаки на Україну за пів року до повномасштабного військового вторгнення 24 лютого.


Як повідомляє кореспондент Укрінформу, про це заявив віцепрем'єр-міністр - міністр цифрової трансформації України Михайло Федоров під час щорічної конференції "Ялтинська європейська стратегія".
"Кібервійна розпочалась задовго до повномасштабного вторгнення. Вона почалась по факту десь за пів року", - сказав він.
За словами Федорова, за пів року до 24 лютого розпочались масштабні кібератаки хакерських угруповань фсб росії. Це були багатовекторні атаки, метою яких було нанести максимальну шкоду українській інфраструктурі і виявити, як працюють інформаційні системи в Україні та як вони захищені.
"По факту десь ще у жовтні-листопаді почались найпотужніші атаки, з якими ми вчились працювати та від яких ми будували систему захисту", - розповів віцепрем'єр.
Федоров зазначив, що Україні вдалось захиститись від цих та подальших кібератак завдяки створенню спеціальної команди при Держспецзв'язку, яка відпрацьовувала різні сценарії атак та захисту від них.
Як повідомляв Укрінформ, Верховна Рада 28 липня ухвалила закон, який надає Державній службі спеціального зв’язку та захисту інформації України (Держспецзв'язку) повноваження формувати та реалізовувати державну політику у сфері активної протидії агресії у кіберпросторі.