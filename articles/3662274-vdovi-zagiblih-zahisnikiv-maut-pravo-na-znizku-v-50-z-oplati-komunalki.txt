Вдови загиблих захисників України мають право на 50-відсоткову знижку з оплати комунальних послуг без урахування середньомісячного доходу.

Як передає Укрінформ, відповідне роз’яснення надав Пенсійний фонд України у Фейсбуці.
«Вдова загиблого захисника України має право на пільги, визначені статтею 15 Закону України "Про статус ветеранів війни, гарантії їх соціального захисту", зокрема на 50-відсоткову знижку з оплати комунальних послуг», – йдеться у повідомленні.
У Фонді зазначають, що пільга надається без урахування середньомісячного доходу, зокрема на послуги з управління багатоквартирним будинком, з постачання та розподілу природного газу, електричної і теплової енергії, постачання гарячої води, централізованого водопостачання, централізованого водовідведення, поводження з побутовими відходами, на придбання твердого палива і скрапленого газу тощо.
Зазначені пільги надаються незалежно від виду житла чи форми власності на нього.
Наголошується, що при розрахунках плати за опалення та користування житлом площа, на яку надається знижка, становить 21 кв. м на кожну особу, яка постійно проживає у житловому приміщенні (будинку) і має право на знижку плати, та додатково 10,5 кв. м на сім'ю.
Якщо ж дружина є непрацездатною і проживає у сім'ї, яка складається лише з непрацездатних осіб, знижка за користування газом для опалювання житла надається на подвійний розмір нормативної опалювальної площі (42 кв. м на кожну особу, яка має право на знижку оплати, та 21 кв. м на сім'ю).
Як повідомлялося, уряд Німеччини виділив 4,8 млн євро на підтримку ветеранів, членів їхніх родин та сімей полеглих захисників України.