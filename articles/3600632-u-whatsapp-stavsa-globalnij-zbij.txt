Месенджер WhatsApp припинив роботу для користувачів практично в усьому світі у вівторок вранці, 25 жовтня.

Як передає Укрінформ, про це повідомляє CNBC.
Збій стався близько 10.30 години за київським часом. Користувачі WhatsApp вказали на проблеми з відправленням та отриманням повідомлень.
Meta, якій належить WhatsApp, підтвердила проблеми з роботою платформи.
«Ми знаємо, що деякі користувачі зараз мають проблеми з надсиланням повідомлень, і ми працюємо над тим, щоб якомога швидше відновити WhatsApp для всіх», — сказав представник Meta.
Зазначається, що WhatsApp, який має близько 2 мільярдів користувачів, особливо популярний у таких країнах, як Індія та Бразилія.
Користувачі по всьому світу від Великої Британії до Індії та Туреччини повідомили про збої у вівторок.