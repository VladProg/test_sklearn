Дружина Президента Олена Зеленська розповіла про роботу щодо відкриття клініки з протезування та реконструкції понівечених частин тіла людини Superhumans на Львіщині.

Як передає Укрінформ, відповідний допис оприлюднено на сторінці першої леді у Фейсбуці.
“Ви могли бачити цю новину: на лондонському аукціоні «Сотбіс» за еквівалент 11 млн гривень продали автівку Фредді Мерк’юрі, яка останні роки належала нашому Андрію Данилку. Та це зовсім не про шоу-біз: усі виручені кошти Андрій спрямував на проєкт Superhumans, амбасадором якого став віднедавна, так само як Монатік і Масі Найєм”, - зазначила Зеленська.
Вона нагадала, що у Львові створюється клініка, започаткована бізнесменом Андрієм Ставніцером, для протезування дорослих і дітей, здійснення операцій із реконструкції понівечених частин тіла, а також лікування посттравматичного стресового розладу.

“Тобто цей безпрецедентний в Україні заклад має повністю відновлювати українців після пережитого на війні. Повертати те, що намагався відібрати агресор: здоров’я, спроможність, можливості”, - додала Зеленська.
За її словами, нині заради цього ми відправляємо наших травмованих співвітчизників за кордон, “але незабаром усі найкращі світові практики будуть доступні в Україні”.
Також дружина Президента розповіла, над чим команда проєкту працює наразі.
Зокрема, зауважила вона, над запуском власної лабораторії з виробництва протезів із Superhumans уже працює німецька компанія Ottobock – незаперечний глобальний флагман технологій виготовлення різних видів протезів, ортезів та екзоскелетів (із представниками компанії ми щойно провели зустріч, під час мого візиту до Франції).
Окрім того, додала Зеленська, консультації щодо ефективного й доступного власного виробництва протезів команді надає також компанія Ossur – провідний виробник біонічних й інших протезів з Ісландії.
Також дружина Президента повідомила, що Superhumans відремонтує великий басейн, де якнайкраще відновлювати кінцівки та забезпечувати реабілітацію.
“До команди приєднався медичний директор Андрій Віленський. Андрій Борисович – педіатр і багаторічний керівник багатьох успішних клінік. Він уже формує чергу пацієнтів, планує корпус із реабілітації та шукає медичний персонал”, - повідомила Зеленська.
Вона зазначила, що представники Superhumans і Міністерства охорони здоров’я підписали офіційний меморандум про співпрацю, мета якої – забезпечити українцям, які зазнали травм війни, найкращу світову експертизу.
“А головне, медичні сервіси, які надаватиме Superhumans, будуть безкоштовними і для військових, і для цивільних. Бо ми хочемо побудувати не лише суперклініку, але й суперкраїну для українців – наших суперлюдей”, - наголосила дружина Президента.
Як повідомлялося, клініка з протезування та реконструкції понівечених частин тіла людини Superhumans найближчим часом розпочне роботу на Львівщині.