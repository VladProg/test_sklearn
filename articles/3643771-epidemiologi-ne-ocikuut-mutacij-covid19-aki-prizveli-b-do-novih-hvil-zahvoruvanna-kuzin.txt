Штам Омікрон став домінуючим у світі, епідеміологи поки не очікують таких його мутацій, які призвели б до нових хвиль захворюваності на коронавірусну хворобу.

Про це в ефірі загальнонаціонального телемарафону сказав заступник міністра охорони здоров’я, головний державний санітарний лікар Ігор Кузін, передає Укрінформ.
"Ситуація саме з коронавірусом і у нас, і в світі, стабілізувалася через те, що штам Омікрон, який почав циркулювати, є домінуючим у всьому світі. Його мутації відбуваються, але не призводять до суттєвих змін саме характеристик збудника. Це стабільна мутація яка є у всьому світі. Тому за прогнозами епідеміологів поки що не очікується нових суттєвих мутацій, які суттєвим чином вплинули б на якусь хвилю саме коронавірусної інфекції", - сказав Кузін.
Держсанлікар наголосив, що вирішальним кроком у боротьбі з COVID-19 стало щеплення, Вакцинація є єдиним методом, який дозволяє захистити від важких наслідків коронавірусної інфекції і в більші частині випадків - від смерті.
Як повідомляв Укрінформ, за даними МОЗ, зараз в Україні є в наявності біля 8 млн доз вакцини трьох типів: однодозова Janssen виробництва Johnson & Johnson, вакцина Комірнаті виробництва Pfizer — дитяча та доросла форми, вакцина CoronaVac китайського виробництва.