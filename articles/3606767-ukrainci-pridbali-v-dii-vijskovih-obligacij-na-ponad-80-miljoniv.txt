За допомогою застосунку «Дія» українці придбали військових облігацій на понад 80 млн гривень.

Про це повідомив керівник із розвитку електронних послуг у Міністерстві цифрової трансформації Мстислав Банік під час брифінгу «Голосування за членів журі Нацвідбору на Євробачення-2023 в «Дії», організованого Медіацентром Україна – Укрінформ.
«Українці купують облігації в «Дії» регуляторно, але найчастіше – після російських обстрілів. Це феноменальна історія з точки зору українських людей. Наразі вже продано ОВДП на більш як 80 млн грн», - зазначив він.
Банік уточнив, що у застосунку будуть з’являтись нові облігації в замін тим, що розкуплені українцями. Наразі доступна нова ОВДП під назвою Бердянськ. Вона має процентну ставку 14% та дату виплати до 10.05.2023 року.
Як повідомлялось, 3 жовтня в застосунку "Дія" з'явилась нова послуга – купівля військових облігацій. Це цінні папери, що випускає держава під час повномасштабного вторгнення рф.
Вартість однієї ОВДП стартує від 900 гривень. Вони різняться за датами виплат – на строк до 1,5 року, відсотками доходу – від 11% до 16% річних, назвами на честь тимчасово окупованих міст та територій – Херсон, Мелітополь, Маріуполь, Крим.
Наразі за допомогою застосунку «Дія» українці вже розкупили військові облігації з назвою «Крим» та «Луганськ», які сумарно коштують майже 9 млн грн.