Президент Володимир Зеленський радий, що його сім'я зараз в Україні, а діти навчаються в українських навчальних закладах.

Про це він сказав під час пресконференції "Лютий. Рік незламності", повідомляє кореспондент Укрінформу.
Глава держави зауважив, що дуже пишається своєю дружиною Оленою, яка робить усе "заради дітей і держави". Президент також підкреслив, що головне для нього – не підвести сім’ю.
«Я радий, що вони в Україні. Я радий, що діти навчаються в українських навчальних закладах. Це дуже важливо для президента воюючої держави, щоб твої діти були тут, бо держава - тут, бо тут гинуть хлопці і дівчата. Дуже важливо, щоб твої діти, твоя дружина були тут. Я не можу їм наказати бути тут... Головне, щоб вони були такими людьми. Я пишаюся», - сказав Зеленський.
Він також наголосив, що йому дуже пощастило з сім’єю і державою.
Як повідомляв Укрінформ, у Києві відбулась пресконференція Президента Володимира Зеленського, присвячена річниці від початку повномасштабного російського вторгнення.