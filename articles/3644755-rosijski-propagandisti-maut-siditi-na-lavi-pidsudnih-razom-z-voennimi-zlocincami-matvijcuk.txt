російські пропагандисти - як ті, які працюють в ЗМІ, так і ті, які працюють в російській церкві, - мають сидіти на лаві суду разом з воєнними злочинцями.

Про це заявила Олександра Матвійчук - голова організації «Центр громадянських свобод», яка у 2022 році отримала Нобелівську премію миру, в інтерв’ю Укрінформу.
“російські пропагандисти - як ті, які працюють в ЗМІ, так і ті, які працюють в російській церкві - мають там сидіти. Тому що це не журналістика, якщо ми говоримо про так звані російські ЗМІ, це - для мене це очевидно всі ці роки - частина військово-промислового комплексу росії, вони працюють виключно на військові цілі, вони розпалюють ненависть, вони програмують людей на вбивство, вони створюють образ ворога”, підкреслила вона.
Матвійчук навела як приклад справу політв’язня Сергія Литвинова, безробітного із села Комишне Луганської області, який приїхав лікувати зуби в росію. “Вони вирішили, що чоловік прекрасно підходить їм для картинки телебачення і звинуватили його в тому, що він, на замовлення очільника області, зґвалтував і вбив там близько 30 жінок з метою «геноцида русскогоязычного населения Донбасса», хоча він і сам російською мовою говорив. Тобто, це просто за межею, це не журналісти, це не свобода слова, це легітимізована брехня, яка використовується, як зброя. І шойгу ще до 2014 року відкрито писав, що ми живемо в час, коли інформація, коли слово, коли відео стають зброєю масового ураження, і вони саме так це розглядають”, - зазначила вона.
“Тому я знаю, що російські пропагандисти там будуть сидіти, і я вже чекаю, як Скабеєва, Соловйов й іже з ними будуть казати, на зразок нацистських пропагандистів, що “наши слова не следует понимать буквально”, “насправді ми мали на увазі зовсім інше, а не те, що ви чули””, - наголосила правозахисниця.
Як повідомлялося, в Україні створили базу російських пропагандистів, серед яких представники ЗМІ, діячі театру, кіно, спортсмени, музиканти, блогери, політики, представники релігійних організацій.