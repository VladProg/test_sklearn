Художник із Франції Крістіан Гемі, відомий як C215, створив мурал у Львові, де намалював прикордонника, який прощається зі своєю коханою на вокзалі.

Про це повідомили у ДПСУ, передає Укрінформ.
"Крістіан Гемі, відомий як C215, створив в Україні серію графіті. На одній із будівель він намалював прикордонника, який прощається зі своєю коханою на вокзалі", - йдеться у повідомленні.

У ДПСУ зазначили, що мурал створений з відомої світлина фотографа Associated Press Андрія Андрієнка, на якій зафіксовано зворушливий момент прощання прикордонника Віталія зі своєю коханою Альбіною на залізничному вокзалі Краматорська.
На третій день повномасштабної війни вони прощалися на пероні біля евакуаційного поїзда, що прямував на захід. Світлина розійшлася у ЗМІ та соцмережах, згодом її сюжет взяли за основу автори муралу, який з’явився на стіні Литовської військової академії у Вільнюсі. Його намалював місцевий художник Лінас Казюленіс. А з легкої руки міністра оборони Литовської Республіки Арвідаса Анушаускаса, який опублікував зображення муралу на підтримку України у Твіттері, воно знову набуло поширення.
Нині мурал з цієї світлини є і у Львові.
У Держприкордонслужбі також повідомили, що герой цієї світлини Віталій продовжує службу у Краматорському загоні. У квітні за допомогою інтернету закохані одружилися. Їх шлюб у режимі онлайн завірив начальник Краматорського прикордонного загону, який отримав таке право на час війни. Згодом на Дніпропетровщині подружжя врешті змогло обмінятися обручками, розповіли у відомстві.
Як повідомлялося, паризький художник Крістіан Гемі також створив графіті на зруйнованих будинках Київщини.
Крім того, всесвітньо відомий британський митець Banksy створив 7 графіті у Києві та області.
Фото: dpsu.gov.ua