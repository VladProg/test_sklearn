росіяни мають вимахувати білим прапором не на Олімпійських іграх, а під час капітуляції в Україні.


Як передає кореспондент Укрінформу, про це заявив постійний представник України при міжнародних організаціях у Відні Євгеній Цимбалюк під час засідання Постійної ради ОБСЄ у четвер у столиці Австрії.
"Оскільки росія продовжує зосереджуватися на встановленні повного контролю над Донецькою та Луганською областями і продовжує кидати все більше і більше живої сили на захоплення Бахмута, наміри росії є зрозумілими. москва продовжуватиме мобілізацію, терор і спроби геноциду українців, цинічно заявляючи в той же час, що вона готова до "переговорів". Але це лише питання часу, коли москва знову спробує взяти реванш", - зазначив український посол.
Він наголосив, що єдиним варіантом є лише "позбавлення росії інструментів для вчинення злочину агресії". На цьому тлі він вказав на необхідність постання Україні далекобійної зброї та бойових літаків, щоб витіснити російські війська з країни.
"А щоб підвищити стійкість наших суспільств, ми повинні позбавити москву інструментів для маніпуляцій. 231 український спортсмен та тренер, які були вбиті росією з початку агресії, є суворим нагадуванням, чому російським спортсменам немає місця на Олімпійських іграх. Білі прапори не повинні використовуватися для приховування російських злочинів. Білі прапори потрібні росіянам лише для одного – для капітуляції в Україні", - наголосив Цимбалюк.
Також він непрямо прокоментував участь делегації рф в Парламентській асамблеї ОБСЄ у Відні та наданій їй нейтральною Австрією візи: "Щоб захистити наші принципи та цінності, ми не можемо дозволити росії зловживати міжнародними асамблеями для пропаганди. Адже коли йдеться про агресію та людські життя, то тут немає місця для нейтралітету, як і для приховування за формальностями".
Український посол наголосив на тому, що потрібно повністю ізолювати терористичний режим путіна.
Як повідомлялося, 25 січня Міжнародний олімпійський комітет заявив, що російські та білоруські спортсмени після азійської кваліфікації зможуть брати участь в Олімпійських іграх — 2024 в Парижі. Позиція МОК зазнала критики з боку української влади, а також міжнародних партнерів. Зокрема, країни Балтії та Польща, а також представники олімпійських комітетів Норвегії, Швеції, Ісландії, Фінляндії та Данії офіційно звернулися до МОК із закликом не допускати на Олімпіаду представників країни-агресора та її союзника.