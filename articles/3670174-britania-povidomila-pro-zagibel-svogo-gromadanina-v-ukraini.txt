Міністерство закордонних справ Великої Британії повідомило про те, що громадянин цієї держави загинув в Україні.

Про це повідомляє Радіо Свобода з посиланням на МЗС Великої Британії.


«Ми підтримуємо родину громадянина Великої Британії, який загинув в Україні, і підтримуємо звʼязок з місцевою владою», – сказав речник управління закордонних справ, Співдружності та розвитку.
Зазначається, що подробиць про обставини смерті британця немає - його родина попросила про конфіденційність.
Як відомо, МЗС Британії рекомендує співвітчизникам уникати будь-яких поїздок в Україну.
Нагадаємо, 24 січня стало відомо про загибель у районі Соледара двох британських волонтерів – 28-річного Крістофера Перрі та 48-річного Ендрю Бегшо. Разом зі своїми друзями вони допомагали евакуйовувати людей із зони бойових дій та привозили їм гуманітарну допомогу.