У Національному музеї Катару розпочав роботу україномовний аудіогід, який є вже 51-им у системі аудіогідів у провідних пам’ятках світу.

Про це повідомила дружина Президента Олена Зеленська у Телеграмі, передає Укрінформ.
"Наша мова – всюди, де українці. Вони несуть і відкривають її світові. Але й вона має зустрічати своїх там, де є потрібною. У часи, коли Україна воює за себе, саме своє існування і за життя кожної нашої людини, – мова єднає як ніщо інше. Саме для цього продовжую проєкт із запуску україномовних аудіогідів у провідних пам’ятках світу. Це вже 51-й аудіогід", - зазначила вона.

Відео: телеграм-канал Першої леді Олени Зеленської - https://t.me/FirstLadyOfUkraine/2048
Перша леді розповіла, що аудіогід українською звучить відтепер у Національному музеї Катару, побудованому славетним французьким архітектором Жаном Нувелем у формі одного з національних символів – знаменитої троянди пустелі, сучасна будівля знаходиться навколо історичного палацу шейха, поєднання кількох епох – для найкращої розповіді про минуле й майбутнє.
"Тепер іще одна історія розповідатиметься українською мовою. Наше слово з’єднає старовину й сьогодення ще однієї країни", - підкреслила Зеленська.
Вона нагадала, що ще навесні минулого року особисто брала участь у підготовці меморандуму між посольством України у Державі Катар і Державним управлінням «Музеї Катару», який було підписано у її присутності під час офіційного візиту Президента до Катара. Перша леді подякувала обом установам та МЗС України за співпрацю і новий місток між культурами.
"Оскільки загарбник веде атаку не лише на українців, а й на нашу мову – кожне її слово робить нас сильнішими, де б воно не прозвучало", - наголосила дружина Президента.
Як повідомляв Укрінформ, загалом 50 україномовних аудіогідів з’явилися у місцях надзвичайного культурного та історичного значення 32 країн.