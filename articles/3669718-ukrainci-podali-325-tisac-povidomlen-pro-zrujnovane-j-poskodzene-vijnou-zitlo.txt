Від березня через “Дію” та ЦНАПи надійшло понад 325 тисяч повідомлень про пошкодження або зруйнування житла внаслідок збройної агресії росії.

Про це в ефірі телемарафону сказала голова партії "Слуга народу" Олена Шуляк, повідомляє кореспондент Укрінформу.


“З березня минулого року почався збір інформації через “Дію”, через ЦНАПи, коли кожен українець, у якого пошкоджено чи зруйновано житло, може внести інформацію, аби зафіксувати те, що сталося з його будинком чи квартирою. Станом на сьогодні подано більше ніж 325 тисяч таких інформаційних повідомлень. Вони стосуються понад 22,5 мільйона квадратних метрів пошкодженого та зруйнованого житла”, - зазначила Шуляк.


За її словами, ця цифра не остаточна, бо не всі змогли подати такі дані.


Голова партії "Слуга народу" поінформувала, що держава вже знайшла 17 мільярдів гривень, “які вже сьогодні ми готові спрямувати для того, щоб надавати людям компенсації за зруйноване та пошкоджене житло”.


“Це перші кошти, які були арештовані в російського “сбербанку”. І ми сподіваємося, що у Фонді ліквідації наслідків збройної агресії від російської федерації таких коштів буде все більше, тому що іде санкційна робота, іде робота стосовно різних арештів”, - додала депутатка.


Як повідомлялося, 26 березня минулого року уряд ухвалив постанову про збір, обробку та облік інформації про пошкоджене та знищене нерухоме майно внаслідок бойових дій, терористичних актів, диверсій, спричинених збройною агресією російської федерації.
Фото: ОП