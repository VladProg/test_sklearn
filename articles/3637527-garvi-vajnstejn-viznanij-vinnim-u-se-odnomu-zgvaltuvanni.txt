Суд присяжних у Лос-Анджелесі визнав опального голлівудського продюсера Гарві Вайнштейна, який наразі відбуває термін за сексуальне насильство, винним у зґвалтуванні ще однієї жінки.

Про це повідомляє АР в ніч проти вівторка, передає Укрінформ.
«70-річний Вайнштейн, який відбуває третій рік свого 23-річного ув’язнення за зґвалтування та сексуальне насильство в Нью-Йорку, що зараз оскаржується, може отримати до 24 років ув’язнення в Каліфорнії, коли йому винесуть вирок»,- зауважує видання.
При цьому уточнюється, що присяжні визнали Вайнштейна винним у зґвалтуванні, примусовому оральному акті, а також ще одному сексуальному злочині, пов’язаному з жінкою, ім’я якої не називається. Вона заявила, що той з’явився без запрошення біля дверей її готельного номера під час кінофестивалю в Лос-Анджелесі в 2013 році.
«Тієї ночі 2013 року Гарві Вайнштейн назавжди знищив частину мене, і я ніколи цього не поверну. Кримінальне розслідування було жорстоким, і адвокати Вайнштейна влаштували мені пекло в якості свідка, але я знала, що повинна довести це до кінця, і я це зробила», – цитує видання заяву жертви.
Як повідомлялося, Гарві Вайнштейн - американський кіновиробник, відомий як співзасновник та голова кіностудії «Miramax Films». Він був лауреатом премій «Оскар» і BAFTA за фільм «Закоханий Шекспір» та вважався одним із найвпливовіших продюсерів Голлівуду.
У жовтні 2017 року Вайнштейн втратив свій титул після того, як десятки актрис звинуватили його в сексуальних домаганнях, у тому числі знаменитості – Ешлі Джад, Гвінет Пелтроу, Анджеліна Джолі, Кара Делевінь та інші. У березні 2020 року його було засуджено до 23 років тюремного ув'язнення, де він зараз і перебуває.