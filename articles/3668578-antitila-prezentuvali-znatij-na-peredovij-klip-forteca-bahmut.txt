Гурт «Антитіла» представив відео на нову пісню «Фортеця Бахмут», присвячену незламному місту та його оборонцям.

Кліп викладений на Ютуб-каналі гурту, передає Укрінформ.
Як зазначається, відео зняте просто на передовій у Бахмуті, а головними героями стали воїни 45 окремої артилерійської бригади. Зйомки були погоджені, скоординовані і підтримані командуванням Сухопутних військ ЗСУ.
"Майже три доби при мінусовій температурі та за несприятливих погодних умов тривали зйомки відеороботи «Фортеця Бахмут» на справжніх позиціях під час виконання бойових завдань під Бахмутом. Під наглядом ворожих розвідувальних апаратів, БПЛА та постійною загрозою влучання по позиціях ворожими касетними снарядами, "ланцетами" внаслідок контрбатарейної боротьби ворога", - зазначено в релізі.
За словами авторів, ідея кліпу полягає в тому, що снаряди з написаними на них цитатами з пісні відправляються підрозділом у напрямку ворога і знищують його саме словами з пісні. У ролику можна побачити реальні влучання по реальних ворожих цілях з гармати М777.

«Бахмут став одним із символів цієї війни. І пісня, і кліп присвячені Збройним силам України і всьому українському народу, який чинить шалений опір російським окупантам», - зауважили автори.
Як повідомляв Укрінформ, у січні гурт «Без обмежень» презентував нову пісню «Повернись живим».
Фото: antytila_official/Instagram