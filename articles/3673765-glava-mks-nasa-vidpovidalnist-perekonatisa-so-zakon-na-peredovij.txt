Спільна відповідальність світу - переконатися, що закон знаходиться на передовій.

Про це прокурор Міжнародного кримінального суду Карім Хан сказав на заході високого рівня у штаб-квартирі ООН “Грубі порушення прав людини внаслідок агресії проти України”.
“Наша спільна відповідальність - переконатися, що закон знаходиться на передовій, це не додаткова опція, це не щось, до чого ми підходимо до певної міри, нам потрібно діяти швидко”, - сказав він.
Хан зазначив, що закон має значення для людей, які пережили жахіття - вони сподіваються, що закон захистить їх та принесе полегшення.
Він наголосив, що жахливі травми були завдані Україні та її народу впродовж останнього року. “Я дуже чітко сказав під час мого візиту до Бучі, що, на жаль, об’єктивно Україна була місцем злочину”, - нагадав він.
Прокурор МКС зазначив, що попри жахіття війни та злочини, “ми також багато разів бачили мужність, невтомну енергію та рішучість вижити”.
Він повторив слова першої леді Олени Зеленської, що права людини – як повітря, не мають кордонів.
Як повідомляв Укрінформ, перша леді Олена Зеленська закликала під час виступу в ООН до створення трибуналу для розслідування злочинів рф в Україні та покарання злочинців за порушення прав людини, вбивства і насильство.