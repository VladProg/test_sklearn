На фрегаті військово-морських сил Німеччини пройшло багатообіцяюче випробування високоенергетичної лазерної зброї проти безпілотників та атакуючих ракет.

Як передає Укрінформ із посиланням на Presseportal, про це повідомило федеральне відомство з питань обладнання, інформаційних технологій та застосування збройних сил (Бундесвер) Німеччини.
"На борту фрегата "Саксонія" Федеральне управління обладнання, інформаційних технологій і застосування Бундесверу (BAAINBw) спільно зі спеціалістами військово-технічних управлінь 71 і 91 та ВМС Німеччини проводить випробування застосування високоенергетичної лазерної зброї проти безпілотників противника та атакуючих ракет", - йдеться у повідомленні.

Під час випробувань було вперше здійснено бойовий постріл у морі перед військовим полігоном Путлос, "і результати випробувань показують, що лазерна зброя має потенціал для значного розширення можливостей Бундесверу".
Зазначається, що після майже десяти років інтенсивних досліджень лазерних ефекторів "результати цих зусиль були об’єднані в демонстратор, який інтегрує всю функціональність у 20-футовому контейнері – від розвідки й обробки даних до бою за допомогою лазера високої енергії".

Демонстратор лазерної зброї був встановлений на фрегат "Саксен" наприкінці червня 2022 року з метою випробування його в реальних умовах експлуатації в морському середовищі. З цією метою BAAINBw розробило широку програму випробувань зі складними сценаріями випробувань на землі, на воді та в повітрі, під час яких демонстратор лазерної зброї має довести свою придатність під час випробувань, які триватимуть майже рік.
У рамках випробувань у жовтні 2022 року було отримано "докази того, що з динамічними цілями можна успішно боротися в реальних умовах".
"Завдяки своїм можливостям майбутня система особливо підходить для боротьби з невеликими та рухливими цілями, такими як безпілотники чи швидкісні катери, на близькій та невеликій відстані. Також можливий захист від мінометних снарядів і керованих ракет", - заявили в BAAINBw.
Було вказано й на те, що ці випробування "закладають основу для можливої ​​розробки оперативної системи лазерної зброї для ВМС Німеччини".
Раніше ізраїльською компанією Rafael Advanced Defense Systems та її американським підрозділом було розроблено високоенергетичну лазерну бойову систему Iron Beam, яка покликана перехоплювати ракети та дрони.
Фото: Rheinmetall