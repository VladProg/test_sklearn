Президент Європейської ради Шарль Мішель під час виступу у Верховній Раді запевнив, що Європа продовжить підтримувати Україну на шляху до свободи та незалежності.

Текст його виступу оприлюднила пресслужба ВР, передає Укрінформ.


На початку промови президент Євроради висловив співчуття у зв'язку з трагічною авіакатастрофою у Броварах.


“Майже рік тому ми так само відчували біль, ми перебували просто у великому шоці від російської брутальності, яку сьогодні бачимо в Соледарі, у Бахмуті та, що вже говорити, у багатьох населених пунктах України. Жахливий напад на звичайну будову в Дніпрі, внаслідок якої загинули десятки людей. Вони руйнують вашу інфраструктуру, обстрілюють ваші міста, ціляться на ваше право просто існувати. Чого? Та тому що ви хочете бути вільними українцями, ви хочете йти своїм шляхом, ви обрали демократію, Європу”, - наголосив Мішель.



Він підкреслив, що нині йде не просто війна - це “стратегія систематичного знищення, аби ви підкорилися, аби ви згодилися бути васалами”.



“І ця стратегія не буде успішною. Україну не зламати, Україна – горда, сильна, смілива. Я мрію про те, що скоро українець стане або президентом Ради Європейського Союзу, або очолить Європейську комісію, або Європейський парламент. Ми знаємо, що ви хочете, щоб агресивна війна закінчилася. Ми поділяємо цю думку і тому підтримуємо ініціативу Президента Зеленського – десять пунктів плану миру. Скоро відбудеться саміт Україна – ЄС, і я сподіваюся, ми зуміємо і тоді висловити свою підтримку Україні та її рухові до Європейського Союзу”, - сказав очільник Євроради.



Мішель наголосив, що без вільної України не буде і вільної Європи, тож європейці надаватимуть допомогу стільки, скільки потрібно.


"Європейський Союз разом з вами сьогодні і завтра, і ми залишатимемося з вами стільки, скільки буде потрібно, аби ця війна, що викликала стільки страждань, закінчилася. Я абсолютно переконаний в тому, що на всіх вас чекає набагато світліше майбутнє – майбутнє в складі Європейського Союзу, у мирному світі, у процвітаючому суспільстві. Не можна думати про процвітаючу безпечну Європу без процвітаючої безпечної України. Вільної Європи без вільної України не може бути. Наше майбутнє пов’язано назавжди", - заявив Мішель.


На його переконання, Україна обов’язково відвоює свою свободу.


"Вінстон Черчилль якось сказав, що свобода і надія є найпотужнішою зброєю у боротьбі проти нацистів. Нельсон Мандела зі своєї в’язничної камери зумів звільнити своїх людей, свій народ. І сьогодні Володимир Зеленський надихається вашим спільним духом, і цей дух Черчилля, Мандели, мабуть, можна знайти в серці кожного українця. Я бачив і в Одесі, і в Бородянці, та й у Києві – ви переможете завдяки цьому духові. Ми разом з вами. З першого ж дня росія прорахувалася: Україна не впаде, як і не впала. Європейський Союз об’єднаний більше ніж будь-коли, і наші зв'язки міцніші, ніж раніше", - наголосив президент Євроради.

Як повідомлялося, Президент Європейської ради Шарль Мішель 19 січня прибув до Києва, де провів зустрічі з керівництвом України.