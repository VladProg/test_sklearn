Пограбований росіянами Херсонський художній музей просить підтримати його у День музейних селфі - надіслати світлини минулих років.

Як передає Укрінформ, про це музей повідомляє у Фейсбуці.
«Підтримай пограбований художній музей у день музейних селфі!», - йдеться у повідомленні.
Зазначається, що музей був пограбований російськими загарбниками, зали закриті, бо будівлю раніше почали реставрувати. А у Херсоні зараз дуже небезпечно через обстріли, і тому музейники не пропонують робити селфі на фоні музейної будівлі, як це було під час ковідного карантину.
Відвідувачів музею просять надсилати світлини минулих років, зроблені в Херсонському художньому музеї. Підкреслюється, що так Museum Selfie Day 2023 стане чудовою нагодою висловити свою підтримку пограбованому музею.
«Ваші селфі, зроблені в музеї до початку повномасштабної війни, до окупації Херсона, є історичними документами. Поділіться ними з музеєм і всім світом!», - зазначають у музеї.
Світлини просять запостити у соцмережах (Facebook, Instagram, Twitter) з хештегами #MuseumSelfie #MuseumSelfieDay2023 #art_museum_ks.
Повідомляється, що у третю середу січня кожного року в світі відзначається День музейних селфі (Museum Selfie Day), коли можна безкоштовно прийти до будь-якого музею та сфотографуватися з улюбленим експонатом. Цьогоріч дата флешмобу припадає на 18 січня.
Як повідомляв Укрінформ, із херсонських музеїв російські агресори викрали найцінніші експонати.
Фото: artmuseum.ks.ua