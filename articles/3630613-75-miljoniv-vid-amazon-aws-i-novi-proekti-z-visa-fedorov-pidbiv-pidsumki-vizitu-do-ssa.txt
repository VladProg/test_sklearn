Віцепрем'єр-міністр – міністр цифрової трансформації Михайло Федоров підбив підсумки продуктивного візиту до США команди Мінцифри.

Як передає Укрінформ, про це Федоров повідомляє у Телеграмі.
"Систематизував результати відрядження у США нашої команди", - написав Федоров.
Зокрема, за його словами, Мінцифри домовилась про 75 млн дол допомоги сервісами від Амазон AWS.
"Це потужна підтримка кіберстійкості України. Ресурси допоможуть продовжити зберігати копії даних у хмарі, переводити активну інфраструктуру в хмари. Це інфраструктура, яка непідвладна ракетним ударам", - наголосив Федоров.
Також відбулась продуктивна зустріч з директоркою USAID Самантою Павер, під час якої обговорили новий проєкт підтримки цифровізаціі. Федоров зауважив, що враховуючи, що бюджет Мінцифри на наступний рік (як і на цей) скорочений на 86%, підтримка може стати одним із фундаментів розвитку "Дії", платформи реєстрів, цифровізації послуг.
Додались два проєкти з VISA. Компанія вже підтримала багато ініціатив Мінцифри (Дія.Бізнес, Дія.Цифрова освіта, Diia Summit, єПідтримка), але за словами Федорова, нові проєкти стануть важливим етапом розвитку інноваційних державних фінансових послуг в Україні та освіти у напрямі цифрової трансформації.
Компанія ClearView продовжила доступ до технологій штучного інтелекту та послуг на 6 млн дол.
"Це дозволить встановити особи ще більшої кількості вбивць із рф завдяки штучному інтелекту для розпізнавання обличь", - прокоментував Федоров.
Мінцифри отримало 2 млн дол від Google на розвиток цифрової освіти та 50 000 безкоштовних ліцензій Google Workspace.
Був підписаний меморандум про співпрацю з найбільшою розвідувальною компанією світу Recorded Future. Україна отримає допомогу від аналітиків та інженерів компанії, щоб працювати у напрямі додаткового захисту критичної інфраструктури.
"Ще було багато зустрічей щодо співпраці та розвитку сфери кібербезпеки, отримання грантів від Світового банку, перейняття досвіду США у напрямі формування політик цифровізаціі, зустріч з журналістами The Washington Post та презентація цифрової держави в Atlantic Council. Виступ перед конгресменами та сенаторами, які піклуються фінансовою та військовою підтримкою нашої країни. Також зустрілися з міністеркою торгівлі Джиною Раймондо та проговорили цифрову блокаду рф", - перерахував Федоров.
Окремо команда Мінцифри відвідала полігон з мілітарі-рішеннями американських компаній та Loop від Boring company.
"Супутникові технології, штучний інтелект, дрони, які вже допомагають Україні вирішувати низку завдань. Продовжуємо впроваджувати технології, які зберігають життя військових, допомагають цивільному населенню отримувати послуги та зв’язок, ідентифікують воєнних злочинців рф. США роблять неймовірні зусилля щодо підтримки стійкості українського народу. І наша вдячність безмежна. На кожній зустрічі чули багато теплих слів щодо Президента Зеленського, Збройних Сил України та кожного українця", - наголосив Федоров.
Як повідомляв Укрінформ, за інформацією Федорова, з 24 лютого було здійснено понад 125 тисяч пошукових запитів для ідентифікації російських воєнних злочинців.