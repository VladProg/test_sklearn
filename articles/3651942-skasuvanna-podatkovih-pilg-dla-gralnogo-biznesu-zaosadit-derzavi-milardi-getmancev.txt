Скасування пільг, впроваджених на початку повномасштабної війни, сприятиме справедливому оподаткуванню грального бізнесу, наступний крок — унеможливлення схем мінімізації.

Про це кореспондентові Укрінформу сказав голова комітету ВР з питань фінансів, податкової та митної політики Данило Гетманцев, коментуючи ухвалення парламентом законопроєкту №8079 про відмову від податкових пільг для ігрової індустрії.
За його словами, згідно із документом, після підписання закону главою держави буде відновлено законодавчу норму, за якою суб’єкти господарювання, які здійснюють діяльність з організації, проведення азартних ігор, лотерей, парі, не зможуть бути платниками єдиного податку третьої групи й використовувати особливості оподаткування в умовах воєнного стану (зокрема, пільгову податкову ставку у розмірі 2% доходу). Через впровадження на початку російської агресії цієї пільги для такого прибуткового бізнесу держава, за словами Гетманцева, втрачає мільярди гривень.
“Тому я не раз говорив, що рішення надати гральному бізнесові можливість сплачувати як податок лише 2% від обороту, було помилковим. Це призвело до зниження рівня оподаткування підприємств, що працюють в цій галузі, в рази. Для одного з проаналізованих суб’єктів господарювання (поки що їх не називатиму) — утричі, для іншого — уп’ятеро. При цьому рівень доходів у цій сфері навіть під час війни залишається високим”, - пояснив голова фінансового комітету ВР.
Водночас ключова проблема грального бізнесу, за його оцінками, полягає навіть не в пільгах, якими він користувався майже рік. Головне, що він системно ухиляється від оподаткування. В тому числі, й використовуючи незаконні електронні технології розрахунків.
“Такі схеми вже виявлені Службою безпеки України. Ближчим часом їх організаторам висунуть звинувачення в ухиленні від оподаткування у 2021-2022 роках. Це буде наступним важливим кроком для наведення ладу в галузі”, - наголосив Гетманцев.
Як повідомлялося, 15 березня 2022 року Верховна Рада схвалила податкові стимули для бізнесу на час війни. Зокрема, можливість сплачувати єдиний податок у воєнний період надали не лише ФОПам-спрощенцям, а й частині великих підприємств.
12 січня 2023 року Верховна Рада ухвалила закон, який забороняє перебування грального бізнесу на спрощеній системі оподаткування. На переконання авторів законопроєкту №8079, перехід на спрощену систему оподаткування суб’єктів господарювання, які здійснюють діяльність з організації, проведення азартних ігор, лотерей, парі, спричинив значне зменшення надходжень до бюджету.
Закон набуде чинності одразу після підписання Президентом та публікації.