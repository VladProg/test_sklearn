Кабінет Міністрів України унормував порядок забезпечення військовослужбовців житловими приміщеннями та надання грошової компенсації.

Як передає Укрінформ, про це повідомляє Міністерство оборони України.
“Кабінет Міністрів України вніс зміни до постанов №1081 та 728 у яких зазначений порядок забезпечення військовослужбовців та їхніх сімей житловими приміщеннями та надання грошової компенсації за належне їм для отримання жиле приміщення відповідно до статті 12 Закону України “Про соціальний і правовий захист військовослужбовців та членів їх сімей”, - ідеться в повідомленні.
Так, у постанові КМУ уточнили категорії військовослужбовців звільнених із військової служби, які мають право на отримання житла або грошової компенсації.
У Міноборони зазначають, що зміни усувають неузгодженості в порядку забезпечення військовослужбовців та їхніх сімей житловими приміщеннями.
Неузгодженості усунуті й в порядку визначення розміру, й надання військовослужбовцям та членам їхніх сімей грошової компенсації за належне їм для отримання жиле приміщення.
Як повідомляв Укрінформ, у грудні Верховна Рада ухвалила закон, який передбачає можливість надання військовослужбовцям відпусток під час воєнного стану.