Колишнього політв'язня Геннадія Афанасьєва, який загинув на фронті, поховають у Вишневому Київської області 30 грудня, відспівування відбудеться у Михайлівському Золотоверхому соборі.

Про це повідомила у Фейсбуку мати Геннадія - Ольга Афанасьєва, передає Укрінформ.


«18 грудня в районі с. Золотарівки Луганської області героїчно загинув справжній патріот України, мужній воїн Геннадій Афанасьєв», - написала вона.



За словами Ольги Афанасьєвої, Прощання з колишнім політв'язнем та відспівування відбудеться 30 грудня об 11:00 у Михайлівському Золотоверхому соборі.


Поховання - о 13:00 у місті Вишневому на Київщині (вул. Київська, 2д).


Як відомо, Афанасьєв - активіст громадянського спротиву російській окупації Криму, політв'язень. Один із обвинувачених у справі так званих «терористів групи Сенцова». Був заарештований до того, як співробітники фсб взяли під варту Олега Сенцова та Олександра Кольченка.


Затримання Афанасьєва відбулося 9 травня 2014 року на одній з вулиць Сімферополя. 31 липня 2015 року, виступаючи на суді у справі Сенцова й Кольченка як свідок обвинувачення, Афанасьєв заявив, що відмовляється від попередніх свідчень, оскільки вони були зроблені під тортурами.