Українська громада провела пікет під штаб-квартирою ОБСЄ у Відні на знак протесту проти участі делегації росії в зимовій сесії Парламентської асамблеї цієї Організації.

Про це повідомляє власний кореспондент Укрінформу в Австрії.
На акцію протесту біля входу до конгрес-центру Гофбург, через який заходили делегати ПА ОБСЄ, зібралися близько 20 активістів. Організатори з ГО Unlimited Democracy планували значно більший мітинг і охочих взяти участі у пікеті було дуже багато – з огляду на велике обурення участю представників держави-агресора у сесії Асамблеї та видачу їм віз австрійською стороною. Втім, поліція Відня видала дозвіл лише на невеличку акцію за участю не більше 20 осіб.

"Участь російських депутатів, до того ж підсанкційних, у сесії Парламентської асамблеї ОБСЄ є великою ганьбою як для самої Асамблеї, яка досі не вигнала представників держави-агресора, так і для Австрії, яка видала візи цим особам – при цьому в річницю повномасштабного вторгнення рф в Україну. Їх місце – у міжнародному трибуналі, а не на міжнародному форумі у Відні. Ми закликаємо ПА ОБСЄ, як і всі інші міжнародні організації, виключити зі свого складу російську терористичну державу і не мати з нею жодних контактів, допоки російські війська не заберуться з України", - заявила в коментарі Укрінформу очільниця Unlimited Democracy Анна Паттерманн.
Під час акції активісти розгорнули навпроти штаб-квартири ОБСЄ великий банер з написом англійською мовою "росія – це терористична держава". У руках вони тримали плакати із засудженням російської війни проти України та скоєних російськими військами звірств, а також із закликами вигнати росію з ПА ОБСЄ.


"Не сидіть за одним столом із вбивцями", "Немає росіян – немає сліз, немає росіян – немає злочинів", "Перемога України = безпека Європи", - йшлося,зокрема, не плакатах.

До участі у акції протесту також долучилися члени української делегації в ПА ОБСЄ, які зараз перебувають у Відні, однак не беруть участі в офіційних заходах ПА ОБСЄ через присутність там представників держави-агресора.
"До нас підходили всі делегації, вони налаштовані блокувати росіян і влаштувати їм холодний душ. І тільки самі росіяни, як щурі, пробиралися на засідання чорними ходами. Їх доля – все життя тепер боятися українців", - прокоментувала член делегації Верховної Ради Ірина Геращенко.



Як повідомляв Укрінформ, у штаб-квартирі ОБСЄ у віденському конгрес-центрі Гофбург у четвер вранці розпочалася дводенна зимова сесія Парламентської асамблеї ОБСЄ.
Очікується, що парламентарії з регіону ОБСЄ зосередяться на повномасштабній війні росії проти України, що триває вже рік. Темою загальних дебатів 24 лютого буде "Один рік: Продовження повномасштабної війни росії проти України".
У пресслужбі ПА ОБСЄ пояснили, що дата зимової сесії – в роковини повномасштабного вторгнення рф в Україну – була обрана без умислу, а так вийшло "відповідно до правил процедури Асамблеї та згідно з багаторічною практикою проведення зимової сесії у четвер і п'ятницю четвертого тижня лютого".
Участь у зимовій сесії ПА ОБСЄ у Відні беруть також російські та білоруські депутати. При цьому абсолютна більшість російських депутатів знаходяться в санкційних списках.
Понад 80 делегатів Асамблеї з 21 країни у спільному листі закликали австрійську владу та голову ПА ОБСЄ не допустити російську делегацію до участі в ПА ОБСЄ 23-24 лютого.
Однак у МЗС Австрії заявили, що відповідно до укладеної з ОБСЄ угоди мають юридичні зобов’язання щодо видачі віз делегаціям російської федерації та білорусі. Водночас у відомстві повідомили, що видані візи будуть дійсні лише на території Австрії і обмежені терміном проведення зимової сесії Парламентської асамблеї ОБСЄ.
У літньому та осінньому засіданнях ПА ОБСЄ минулого року, які проходили у Великій Британії та Польщі відповідно, делегації рф та білорусі не брали участі, оскільки їм не видали візи приймаючі країни.
Через допуск представників країни-агресора українська делегація не братиме участі в жодному з офіційних заходів засідання Парламентської асамблеї ОБСЄ. Водночас делегація ВРУ перебуває у Відні з метою проведення переговорів з делегаціями країн-партнерів, проводячи свою "паралельну Парламентську асамблею ОБСЄ".