Австралійська компанія AMSL Aero заявила про успішний тестовий політ прототипу аеротаксі Vertiia з вертикальним зльотом і посадкою (eVTOL).

Як передає Укрінформ, про це повідомляє New Atlas.
Літаючий апарат із вісьмома пропелерами, який розрахований на перевезення п’ятьох пасажирів, може долати відстань у тисячу кілометрів, набираючи швидкість до 300 км за годину.

Зазначається, що Vertiia з самого початку розробили для роботи на водневих паливних елементах, тому вона може похвалитися дивовижним запасом ходу, що в три-чотири рази більше, ніж більшість конкурентів із апаратами, які літають на зарядних батареях.

За словами співзасновника компанії Ендрю Мура, рішення розробити Vertiia на водневих паливних елементах є важливою перевагою, і що для конкурентів буде нелегким завданням перепроєктувати свої літаки для роботи на водні, навіть коли силовий агрегат буде сертифікований і готовий до використання.



Як повідомляв Укрінформ, каліфорнійська компанія Archer Aviation успішно здійснила перший перехідний політ зі своїм прототипом повітряного таксі з вертикальним зльотом і посадкою (eVTOL) під назвою Maker.
Фото: AMSL Aero