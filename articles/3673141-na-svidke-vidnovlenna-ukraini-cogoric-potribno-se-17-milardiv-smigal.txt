Цього року Україна потребує ще 17 млрд доларів на швидку відбудову енергетичної, критичної та житлової інфраструктури, а також відновлення економіки.

Про це повідомив Прем’єр-міністр України Денис Шмигаль під час засідання уряду, передає Укрінформ.
«Водночас на швидке відновлення Україні цього року потрібно ще 17 млрд доларів. Ідеться про відбудову енергетики, житла людей, гуманітарне розмінування, критичну інфраструктуру, відновлення економіки», - зазначив Шмигаль.

Відео: Телеграм-канал Прем‘єр-міністра України
Шмигаль нагадав, що Японія вже анонсувала фінансову допомогу Україні в розмірі 5,5 млрд доларів на відбудову інфраструктури, а уряд Норвегії – багаторічну програму підтримки на 7,5 млрд євро, кошти від якої спрямують на військову, економічну та гуманітарну сфери.
«Такі кроки солідарності демонструють новий стратегічний підхід щодо підтримки України. Вся ця зовнішня допомога та підтримка конвертується у більш сильну та стійку Україну», - додав очільник уряду.
Як повідомлялось, 20 лютого Прем’єр-міністр Денис Шмигаль провів зустріч із керівницею Міжнародного валютного фонду Крісталіною Георгієвою та командою МВФ і повідомив, що Україна розраховує на старт нової програми обсягом понад 15 млрд доларів.
Фото: КМУ