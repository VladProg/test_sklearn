ВBC News Україна оголосила переможців премії Книга року BBC-2022 у трьох номінаціях: книга року, дитяча та есеїстика.

Як передає Укрінформ, про це повідомляє Британська телерадіомовна корпорація (ВВС).
“BBC News Україна оголосила переможців премії Книга року BBC-2022, яку вручають у партнерстві з Культурною програмою Європейського банку реконструкції та розвитку (ЄБРР)”, - ідеться в повідомленні.
За словами редактора BBC News Україна та члена журі Марти Шокало, цього року сама можливість проведення конкурсу була предметом довгих дискусій. В ВВС обговорювали, чи слушний для цього час і чи взагалі буде достатньо книжок для розгляду.
“Тепер ми знаємо, що час був слушним і книжок подали достатньо. Ми отримали так багато книжок, хоча й у цифрових версіях. Зокрема і книги про війну, яка триває в Україні. Так багато книжок прийшло з Харкова, який страждає від обстрілів. Тепер ми знаємо, що навіть під час війни книжки видають, купують і читають", - додала вона.
Так, Книгою року BBC-2022 став роман "Танці з кістками. Медичний трилер" Андрія Сем'янківа (MED Goblin), видавництва "Віхола", Київ.

Редактор BBC News Україна, коментуючи книгу-переможця премії, порівняла "Танці з кістками" з американським серіалом "Пуститися берега".
"Книжка Андрія Сем'янківа виконує одну з найголовніших місій літератури - розважати. Такого захопливого сюжету в українській літературі не було давно. "Танці з кістками" має всі шанси стати бестселером не лише в Україні, а й за її межами, щойно її перекладуть іншими мовами. Це Breaking Bad по-українськи", - заявила Шокало.
У номінації Дитяча книга року BBC - 2022 перемогло видання "Примари Чорної діброви" Андрія Бачинського, Видавництва Старого Лева.

Представляючи Дитячу книгу року-2022, радниця ЄБРР з питань культури та член журі премії Світлана Пиркало зауважила: "Попри те, що книга Андрія Бачинського була написана до повномасштабного російського вторгнення в лютому, вона відповідає на фундаментальне питання: як дуже різні люди можуть об'єднатися, щоб захистити свою землю та свою історичну спадщину - у цьому випадку старовинний дубовий гай - від загарбників".
Премію у номінації Книга року ВВС - Есеїстика-2022 здобуло видання "Дикий Захід Східної Європи" Павла Казаріна, видавництва "Віват", Харків.

Переможця у номінації Книга року ВВС - Есеїстика-2022 оголосив член журі, телеведучий Вадим Карп'як.
"Це книга, яка багато чого пояснює про нас сьогодні. Як ми стали такими, як ми є. Але це також показує, що ми не такі ідеальні, якими хочемо бачити себе в дзеркалі", - зазначив він.
Цього року BBC News Україна порушила традицію, оголосивши переможців не у прямому ефірі в Києві, а віртуально на своєму сайті bbc.ua.
В ВВС додали, що посол Великої Британії в Україні Мелінда Сіммонс оголосила переможця Книгу року-2022.
"Чудово, що Книга року відбувається, нехай і у зміненому форматі, попри російську війну та постійні обстріли. За нинішніх умов це ще один доказ незламності та стійкості українців… Я вірю, що майбутнє світу в буквальному сенсі пишеться зараз в Україні, а її творцями є всі українці та всі, хто підтримує вас", - зауважила Сіммонс.
Переможець у кожній номінації отримає 1000 фунтів стерлінгів у гривневому еквіваленті. Видавці книжок-переможців матимуть право використовувати логотипи Книги року BBC у наступних виданнях.
До журі конкурсу Книга року ВВС-2021 входили: професор Національного університету "Києво-Могилянська академія" Віра Агеєва, блогер Віталій Чепинога, телеведучий Вадим Карп'як, радниця з питань культури ЄБРР Світлана Пиркало та головний редактор ВВС News Україна Марта Шокало.
Цьогоріч премію Читач року не вручали.
Як повідомлялося, літературна премія Книга року ВВС вручається з 2005 року.
Фото: BBC/Getty Images