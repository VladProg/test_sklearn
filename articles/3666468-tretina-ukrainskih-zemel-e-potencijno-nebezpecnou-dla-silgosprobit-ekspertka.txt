Третина українських земель є потенційно небезпечною для сільськогосподарських робіт через замінування та хімічні забруднювачі.

Як передає Укрінформ, про це сказала фахівчиня зі сталого землекористування ГО "Екодія" Лоріна Федорова на брифінгу в Медіацентрі Україна - Укрінформ.
«Третина українських земель стала зоною ризикового сільського господарства. Це означає, що територія замінована і є потенційно небезпечною для ведення сільськогосподарських робіт», – зазначила Федорова.
За її словами, відомо про багато випадків загибелі фермерів, які поверталися на свої угіддя до завершення розмінувань та підірвалися на мінах під час сільськогосподарських робіт.
«Забруднені ґрунти можуть стати небезпечними як для населення, яке там проживає, так і для споживачів, які будуть споживати вирощену на них агропродукцію», – повідомила спікерка. Це пов’язано з тим, що хімічні забруднювачі можуть мігрувати з ґрунтів у рослини. Агропродукція може стати токсично небезпечною та створити величезні ризики для її споживачів.
На стан ґрунтів впливає все: падіння снарядів, замінування територій, побудова бліндажів. І в міру продовження війни рівень пошкоджень зростає через хімічні, фізичні забруднення та механічні порушення структури ґрунту, заявляє експертка.
Загальна цифра збитків від засмічення та забруднення земель, за її даними, перевищує 845 млрд грн.
Як повідомлялося, державна екологічна інспекція за час війни зафіксувала понад 2.3 тис. випадків шкоди, завданої довкіллю, на суму близько 1,9 трлн грн.