Співробітники Державної служби України з надзвичайних ситуацій під час робіт з ліквідації наслідків землетрусу у Туреччині вилучили з-під завалів 58 тіл.

Про це під час телемарафону поінформував голова ДСНС України Сергій Крук, відповідаючи на питання щодо роботи українських рятувальників у Туреччині, передає кореспондент Укрінформу.
«Там нами було за період роботи знайдено та вилучено 58 тіл, надано медичну допомогу понад 15 особам, було врятовано жінку. Ми активно працювали разом з європейською родиною. Там не так багато було саме професійних рятувальних груп, які шукали людей і надавали допомогу громадянам. Було близько 35 груп з 25 країн світу та рятувальники з України», - заявив він.
Відповідаючи на питання, чи будуть знову відправляти у Туреччину українських рятувальників, Крук поінформував, що це буде залежати від рішення уряду та керівництва держави.
За його словами, турецька сторона і європейські партнери були здивовані тим, що у ліквідації наслідків цього землетрусу взяли участь саме рятувальники з України, враховуючи війну на території нашої держави. «Ми надали допомогу та показали приклад європейської роботи наших рятувальників», - додав очільник ДСНС.
Відповідаючи на питання, чи не перетиналися наші рятувальники у Туреччині з російськими, Крук сказав, що напевно, рятувальники з рф були там, але у співробітників ДСНС не було ніякого бажання і цікавості взаємодіяти і працювати з ними.
Як повідомлялося, 19 лютого глава МВС Ігор Клименко поінформував, що із Туреччини повернулася перша група працівників Державної служби України з надзвичайних ситуацій, які допомагали ліквідовувати наслідки потужного землетрусу та здійснювати пошукову-рятувальну операцію.
21 лютого з Туреччини в Україну повернулася друга група рятувальників, яка допомагала у ліквідації наслідків потужного землетрусу, який стався там раніше.
Фото: ДСНС