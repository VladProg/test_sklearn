Видавництво "Антологія" передало для незрячих і слабозорих дітей - вимушених переселенців 245 примірників книг і підручників шрифтом Брайля у межах акції "Українським дітям – українську книгу!".

Про це повідомляє пресслужба Міністерства культури та інформаційної політики, передає Укрінформ.
"Видавництво вже передало для українських дітей вимушених переселенців 245 примірників (1032 частини) книг, виготовлених в універсальному дизайні для незрячих і слабозорих дітей. Ці книжки разом з іншими надійшли волонтерським центрам, створеним в Україні і європейських країнах, для подальшої передачі маленьким адресатам", - йдеться в повідомленні.
Зазначається, що на запит забезпечити книжками дітей з особливими потребами першим відгукнулося видавництво "Антологія", яке спеціалізується на виданні підручників та художньої літератури шрифтом Брайля.
МКІП зауважує, що партія книжок була підготовлена для відправлення напередодні Міжнародного дня незрячих, який щороку відзначається 13 листопада для того, щоб привернути увагу суспільства до потреб і прав людей із вадами зору.
Благодійна акція "Українським дітям – українську книгу!", започаткована Держкомтелерадіо спільно з Офісом Президента України та МКІП, має на меті забезпечити книгами та підручниками дітей, які через російську агресію змушені були залишити свої домівки, вже підтримали сотні українських видавців.
Наразі вітчизняні видавці зібрали близько 1 млн примірників друкованої продукції та безкоштовно передали її на склади корпоративних підприємств АТ "ДАК "Укрвидавполіграфія". Звідти книги відправляються волонтерським центрам в українських містах та країнах Європи, де зараз проживають переселенці. Понад 400 тисяч книжок вже доставлено адресатам.