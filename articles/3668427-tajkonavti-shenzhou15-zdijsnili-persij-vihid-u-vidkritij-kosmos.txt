Космонавти пілотованого космічного корабля Shenzhou-15, які зараз перебувають на борту китайської космічної станції “Тіаньгоун”, завершили свій перший вихід у відкритий космос у п'ятницю о 00:16 годині за пекінським часом.

Як передає Укрінформ, про це повідомляє Сіньхуа.
В канцелярії програми пілотованої космонавтики Китаю (CMSA) заявили, що Фей Цзюньлун і Чжан Лу разом із Ден Цінміном, який перебував усередині космічної станції та забезпечував підтримку роботи своїх товаришів по екіпажу в космосі, спільно виконали всі поставлені завдання.

Після цього Фей Цзюньлун та Чжан Лу повернулися до лабораторного модуля "Веньтянь".

Під час позакорабельної діяльності, яка тривала близько семи годин, космонавти виконали кілька завдань, включаючи встановлення додаткових насосів за межами лабораторного модуля "Ментянь".

Зазначається, що члени екіпажу вийшли у відкритий космос вперше після завершення будівництва китайської космічної станції.
Згідно з планом, екіпаж Shenzhou-15 у майбутньому здійснить кілька виходів у відкритий космос.
Як повідомляв Укрінформ, китайська влада 29 листопада минулого року запустила в рамках місії Shenzhou-15 ракету-носій Long March 2F з трьома тайконавтами на борту.
Фото: Сіньхуа