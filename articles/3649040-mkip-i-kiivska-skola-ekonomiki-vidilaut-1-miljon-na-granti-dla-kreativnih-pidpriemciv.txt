Міністерство культури та інформаційної політики та Київська школа економіки у межах грантової програми «Talents for Ukraine» виділяють гранти на 1 млн доларів для креативних підприємців.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
"Розвиток креативних індустрій - це один з наших пріорітетів. Тому на нашому форумі "Креативна Україна" в грудні ми з Тимофієм Миловановим (президентом КШЕ - ред.) домовились про виділення в межах діючої грантової програми благодійного фонду Київської школи економіки «Talents for Ukraine» окремого модулю індивідуальних грантів для креативних підприємців. Мета грантової програми «Talents for Ukraine» - допомогти зберегти і розвинути таланти в Україні. Загальний фонд – 1 млн доларів, ці кошти залучені від іноземних донорських організацій", - написав міністр.
Він зазначив, що строгих правил і умов для ідей немає. Головне завдання – описати нестандартну і амбітну ідею і обґрунтувати, чому вона заслуговує підтримки. Автор зможе отримати від 5 тисяч доларів на її подальшу розробку.
Щоб узяти участь у проєкті, необхідно заповнити гугл-форму, розповісти про себе, свій задум та пояснити, чому його важливо втілити.
Як повідомлялося, Державне агентство з питань мистецтв та мистецької освіти оголосило конкурс на здобуття літературної премії імені М.В. Гоголя.