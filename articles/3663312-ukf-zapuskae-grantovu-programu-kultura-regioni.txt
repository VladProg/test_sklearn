До 6 березня Український культурний фонд приймає заявки від представників місцевих громад на грантову програму «Культура. Регіони» для проєктів, що покликані підтримувати міжкультурний діалог всередині України й посилити культурну привабливість регіонів.

Презентація оновленої програми відбулася в пресцентрі Укрінформу, повідомляє кореспондент агентства.

«Найбільшими центрами, які продукують культуру, є великі міста на кшталт Києва, Львова, Харкова. І в якийсь момент ми зрозуміли, що локальні громади залишаються поза бортом культурного процесу. А ми, як представники держави, зобов’язані підтримувати всіх. Ця програма спрямована на підтримку спроможності місцевих громад через їхній культурний продукт», - зазначив виконавчий директор УКФ Владислав Берковський.

Він повідомив, що гранти реалізуються за двома лотами. Перший - локальна культура та культура корінних народів – передбачає фінансування, зокрема, мистецьких виставок, екскурсій, артоб'єктів, муралів і графіті, експериментальних лабораторій, мультимедійних голограм, цифрових архівів.
«Ціллю програми є генерування конкурентоспроможних культурних продуктів, націлених на місцевий розвиток в умовах збройної агресії, а також підтримка локальних проєктів, що популяризують культурну спадщину регіону та стимулюють його туристичний потенціал», - сказав Берковський.




Водночас другий лот, створений спільно з Меджлісом кримськотатарського народу, стосується культури корінних народів та унікальних етнічних культур Приазов'я і Причорномор'я. Він націлений на осмислення культури Криму через мистецтво.
«Для нас дуже важливо, щоб у проєктах наголошувалося на нерозривності культурних зв’язків між Кримом та материковою Україною. Водночас другим пріоритетом є збереження, розвиток і репрезентація культурного різноманіття Криму та Приазов’я. Третій пріоритет – діджиталізація культурної спадщини», - підкреслив виконавчий директор УКФ.
Другий лот передбачає пакет ініціатив, спрямованих на збереження культурної спадщини, а також перформативні проєкти, відеоконтент, аудіоконтент, виставкові проєкти, резиденції, інформаційні кампанії, освітні та дослідницькі програми.
Під час презентації повідомили, що сума гранту для підтримки локальної культури може скласти від 300 000 грн до мільйона. Водночас охочі до підтримки етнічних культур Приазов'я і Причорномор'я можуть розраховувати на грант у розмірі від 700 000 грн до трьох мільйонів.
Також зазначалося, що претендувати на грант можуть юридичні особи всіх форм власності та підприємці, які мають досвід у культурній сфері та зареєстровані на території не менше ніж за рік на дату початку конкурсного відбору, представники органів місцевого самоврядування.
«Йдеться про всі населенні пункти, окрім обласних центрів та міста Києва», - зауважив Берковський.
За його словами, фінансування проєктів, спрямованих на популяризацію локальної культури, допоможе зберегти етнічні культури народів, що виїхали з місць проживання через війну, зокрема гагаузів, кримських татар, болгар.

«Хто б ми не були за національністю – німці, поляки, кримські татари – ми всі громадяни України, політичні українці. Особливо важливо це підкреслювати саме зараз, коли зазіхають на нашу землю. Тож, зокрема кримських татар, потрібно сприймати як українську діаспору за кордоном – не за національною ознакою, а за державною. Відповідно, ми як держава маємо підтримати їх, як і всю українську культуру», - наголосив Берковський.
Як повідомляв Укрінформ, УКФ і Український інститут національної памʼяті запускають гранти на підтримку досліджень історико-культурної спадщини.