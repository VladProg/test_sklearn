Фонд гарантування вкладів фізичних осіб виставляє на повторний продаж 12 приміщень, що розташовані в місті Ірпінь Київської області із стартовою вартістю 1,8 млн грн.


Як передає Укрінформ, про це повідомляє пресслужба Фонду гарантування.
"14 лютого 2023 року в системі Prozorro.Продажі відбудеться аукціон з продажу нежитлових приміщень ПАТ «ЧБРР», що ліквідується Фондом гарантування вкладів. Одним лотом на торги виставлено 12 приміщень загальною площею 1 214,5 кв. м, що розташовані в місті Ірпінь Київської області", - йдеться в повідомленні.
Зазначається, що комерційні приміщення мають різну площу – від 19,9 кв. м до 277,8 кв. м. Серед переваг об’єктів: близькість до столиці, можливість використання приміщень за різним функціональним призначенням, а також зручне розташування в центрі міста Ірпінь. Поруч – два міські парки, школи, супермаркети, аптеки, а також зупинка громадського транспорту. Все це робить об’єкти цікавими для інвестора.
Початкова (стартова) вартість лоту – 1,8 млн грн.
Активи на продаж виставляються повторно. Торги пройдуть за голландською моделлю аукціону, відкрито і прозоро.
Як повідомляв Укрінформ, Фонд гарантування вкладів фізичних осіб у 2022 році продав активи банків, що ліквідуються, на 1,57 млрд грн, майже 70% із яких надійшло від реалізації активів «Промінвестбанку».
Фото: lb.ua