Американська співачка Сюзанн Вега випустила кліп на сингл Last Train From Mariupol.

Про це в Телеграмі повідомила Маріупольська міська рада, передає Укрінформ.
Зазначається, що виконавиця Сюзанн Вега випустила трек під назвою Last Train From Mariupol. Пісня присвячена жахам захопленого Маріуполя, який безжально зруйнували росіяни.

"Пісня виникла з усіх образів, які ми бачили в новинах, особливо на початку війни в Україні в лютому, коли була масова паніка людей, що біжать на потягу. Один репортаж, який я бачила, був про Маріуполь… Я думала про цей останній поїзд, останній поїзд перед прийдешнім Апокаліпсисом", - сказала Вега в інтерв'ю британському виданню The Line of Best Fit.
У чорно-білому кліпі Вега співає під акомпанемент Джеррі Леонарда, який грає на гітарі. «Я чула, там був сам Бог, в останньому поїзді з Маріуполя. Наляканий тим, що він бачив», − йдеться у пісні.
Сюзанн Вега - американська співачка, авторка пісень та музична продюсерка. Музична кар'єра співачки триває вже понад 30 років. За цей час вона випустила дев’ять студійних альбомів и отримала десятки престижних нагород.