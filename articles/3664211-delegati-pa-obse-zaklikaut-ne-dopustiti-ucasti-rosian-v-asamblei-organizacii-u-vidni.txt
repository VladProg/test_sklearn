Голови делегацій Польщі і Литви у Парламентській асамблеї ОБСЄ просять австрійську владу та голову ПА ОБСЄ не допустити російську делегацію до участі в асамблеї організації під час зимової сесії, яка відбудеться 23-24 лютого.

Як повідомляє Сейм Польщі, лист, який ініціювали голови делегацій Польщі і Литви у ПА ОБСЄ Барбара Бартусь і Вілія Алекнайте-Абрамікєне, підписали понад 80 делегатів Асамблеї з 21 країни – Польщі, Литви, Бельгії, Чехії, Хорватії, Канади, Данії, Естонії, Франції, Грузії, Німеччини, Ісландії, Латвії, Нідерландів, Норвегії, Румунії, Словаччини, Словенії, Швеції, України і Великої Британії.
“Участь російської делегації в сесії, яка відбудеться рівно через рік після початку незаконного, неспровокованого та злочинного збройного вторгнення в Україну, не тільки не дасть позитивного сигналу міжнародній спільноті, але й може бути сприйнята як провокацію. Ми не сумніваємося, що російська делегація використовуватиме ПА ОБСЄ як форум для поширення дезінформації, фейкових новин і мови ворожнечі. Таким чином, ПА ОБСЄ буде зведена до ролі ретранслятора російської пропаганди”,- йдеться в листі.
Делегати в документі висловили сподівання, що росіян усе ж не буде допущено до ПА ОБСЄ, як це було під час двох попередніх сесій – у Бірмінгемі 2-6 липня та Варшаві 24-26 листопада минулого року.
На їхнє переконання, ПА ОБСЄ, насамперед, має зосередитися на питаннях притягнення росії до правової і міжнародної відповідальності за воєнні злочини в Україні.
Як підкреслюється, участь представників рф у зимовому засіданні ПА ОБСЄ було б “незрозумілим кроком для громадськості і дало б хибний сигнал про симетричність дій обох сторін у триваючому конфлікті”. Відтак, незалежно від намірів, це означатиме “підтримку російських військових злочинів в Україні”.
Під документом підписалися 11 представників Польщі у ПА ОБСЄ від різних політичних сил країни.
Як передавав Укрінформ, раніше австрійське видання Der Standard повідомило, що Австрія, на відміну від Великої Британії та Польщі, які торік не видали росіянам візи для участі у засіданнях ПА ОБСЄ, "дозволить в'їзд у країну численним політикам і великій групі російських журналістів" для участі у засіданні ПА ОБСЄ 23-24 лютого у Відні. При цьому, за інформацією видання, всі заявлені на сьогодні члени делегації з росії перебувають у санкційних списках Європейського Союзу, зокрема голова делегації Петро Толстой та Леонід Слуцький, відомі своїми заявами на підтримку загарбницької війни проти України.
Водночас видання вказало на те, що 24 лютого, у річницю повномасштабного російського вторгнення в Україну, у Відні відбудеться традиційний Бал академіків, який організовує ультраправа проросійська Партія свободи і який проходитиме у тому ж конгрес-центрі "Гофбург", де і сесія ПА ОБСЄ. Очільник української місії в ОБСЄ Євгеній Цимбалюк у коментарі Der Standard висловив побоювання щодо "величезного пропагандистського шоу" з боку росії, якщо російські політики "танцюватимуть у Гофбурзі в річницю вторгнення в Україну".