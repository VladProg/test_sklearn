На засіданні 24 січня Кабінет Міністрів звільнив чотирьох заступників міністрів.

Як передає Укрінформ, про це повідомив міністр Кабінету Міністрів Олег Немчінов у Телеграмі, поширивши відповідний допис з іншого телеграм-каналу Уряд online.
Так, Кабмін звільнив В’ячеслава Шаповалова з посади заступника міністра оборони України; заступника міністра розвитку громад та територій України Івана Лукерю; заступника міністра розвитку громад та територій України В'ячеслава Негоду; заступника міністра соціальної політики України Віталія Музиченка.
Також Кабмін призначив на посаду заступника міністра економіки України Олексія Соболєва.
Як повідомлялося, міністр оборони Олексій Резніков підтримав прохання В’ячеслава Шаповалова про звільнення з посади заступника міністра оборони після скандалу із закупівлею харчування для Збройних сил України та звернувся з відповідним поданням до Кабінету Міністрів.
Згодом стало відомо, що заяву про звільнення написали також заступники міністра розвитку громад та територій України Іван Лукеря та В'ячеслава Негода.
Раніше видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні у два-три рази. Зокрема, в матеріалі наводилися такі дані: "Міноборони законтрактувало яйця по 17 грн за штуку, тоді як роздрібна ціна в магазині Києва зараз близько 7 грн за штуку".
У Міноборони наголосили, що відомості про зміст закупівель послуг харчування для військовослужбовців, які набули поширення у ЗМІ, мають ознаки навмисних маніпуляцій та вводять в оману.
Водночас міністр оборони Олексій Резніков зазначив, що продукти для ЗСУ постачають вісім компаній і обіцяв надати депутатам всі контракти та детальні коментарі з питань забезпечення армії харчуванням.
Також у Міноборони заявили, що готують матеріали до СБУ з метою проведення розслідування щодо поширення завідомо неправдивих відомостей, які шкодять інтересам оборони в особливий період.
Детективи Національного антикорупційного бюро заявили, що перевіряють закупівлі Міноборони у межах власного кримінального провадження.