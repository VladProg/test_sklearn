Комісія із захисту конкуренції Болгарії оштрафувала провідного дистриб'ютора й трейдера палива в країні “Лукойл-Болгарія” на 67,7 млн левів (36,83 мільйона доларів США) за зловживання домінантним становищем на ринку.

Як передає Укрінформ, про це повідомляє Reuters.
“Комісія із захисту конкуренції встановила, що “Лукойл-Болгарія” реалізувала комплексну стратегію щодо обмеження конкуренції в оптовій торгівлі пальним у країні», - йдеться у заяві болгарського регулятора.
За даними Комісії, контрольована російською компанією «Лукойл», болгарська «дочка» чинила ціновий тиск на своїх конкурентів, поступово змінюючи умови оптових цін і скасовуючи знижки з березня 2021 року до кінця червня 2022 року. Така політика обмежує конкуренцію на ринках палива та впливає на споживачів.
Зазначається, що регулятор розпочав розслідування цінової політики “Лукойл-Болгарія” після скарг болгарського підрозділу австрійської компанії OMV та інших оптових торговців пальним. У вересні минулого року болгарський підрозділ OMV звинуватив “Лукойл-Болгарія” в порушенні правил конкуренції.
“Лукойл-Болгарія” є частиною групи “Лукойл”, що контролює єдиний нафтопереробний завод Болгарії Neftochim Burgas. Має транспортну мережу по всій країні та оперує понад 200 автозаправними станціями.
Як повідомляв Укрінформ, італійський уряд схвалив запровадження тимчасового управління на нафтопереробному заводі ISAB на Сицилії, що належить російському "Лукойлу", аби уникнути його закриття через ембарго на російську морську нафту.
Фото: ЕРА