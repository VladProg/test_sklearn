«Бронзу» завоювали Анастасія Новосад та Дмитро Котовський.

Дві нагороди приніс нашій збірній перший день змагань на етапі Кубка світу з лижної акробатики, що проходить у Ле-Реле (Канада), повідомляє НОК України, передає Укрінформ.

Анастасія Новосад виконала у суперфіналі подвійне сальто з трьома гвинтами на оцінку 86,71 стала третьою.

За крок від п’єдесталу з сумою балів 71,34 зупинилася ще одна наша фристайлістка Ольга Полюк.

Згодом бронзовий почин колеги по збірній підтримав Дмитро Котовський, якому нагороду приніс суперфінальний стрибок «гвинт-гвинт-два гвинти» та сума балів за нього склала 120,81.

Для Новосад – це четверта загалом і друга індивідуальна медаль на Кубках світу. Котовський раніше на п’єдестал цих престижних змагань сходив лише у командній першості.

Як повідомляв Укрінформ, Олександр Абраменко увійшов до топ-10 на етапі Кубка світу з фрістайлу у фінському місті Рука.
Фото: noc-ukr.org