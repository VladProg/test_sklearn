Уповноважений Верховної Ради з прав людини Дмитро Лубінець нагадав, до кого звертатись внутрішньо переміщеним особам, якщо вони не отримують належні їм виплати на проживання.

Як передає Укрінформ, про це Лубінець повідомив у Телеграмі.


За його словами, до Офісу омбудсмена часто звертаються внутрішньо переміщені особи, які не отримують належних їм виплат на проживання.


«Так, лише впродовж січня за результатами розгляду 316 звернень було поновлено право на такі виплати для 277 ВПО», - зазначив уповноважений.


Він нагадав, що допомога на проживання для ВПО надається щомісячно на кожну внутрішньо переміщену особу в таких розмірах: для осіб з інвалідністю та дітей – 3 тисячі гривень; для інших осіб – 2 тисячі гривень.


Лубінець зауважив, що «найпоширенішими причинами неотримання допомоги на проживання ВПО є: технічна несправність у Єдиній інформаційній системі соціальної сфери (ЄІССС); виявлення помилки в персональних даних одержувача, даних номера банківського рахунка (за стандартом IBAN) або категорії одержувача (працездатна особа, дитина, особа з інвалідністю)».


Він порадив, у тому разі, «якщо Ви подали заяву на виплату грошової допомоги на проживання ВПО та понад місяць її не отримуєте, звертатися до органу соціального захисту населення з відповідною заявою за місцем перебування на обліку ВПО».


У разі, якщо вирішити проблему не вдалось, звертатися до уповноваженого Верховної Ради України з прав людини: за адресою вулиця Інститутська, 21/8, Київ, 01008; на електронну пошту: hotline@ombudsman.gov.ua; на гарячу лінію: 0800501720 або за телефоном 044-299-74-08.


Як повідомляв Укрінформ, в Україні з 1 лютого оновилися правила отримання грошової допомоги для внутрішньо переміщених осіб.
Фото: CTK Photo