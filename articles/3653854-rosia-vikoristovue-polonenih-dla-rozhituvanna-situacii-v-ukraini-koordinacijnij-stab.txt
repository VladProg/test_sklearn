росія використовує полонених як інструмент розхитування ситуації в Україні.ук

Як передає Укрінформ, про це йшлося на зустрічі з сім'ями військовополонених, повідомляє Координаційний штаб з питань поводження з військовополоненими у Телеграмі.
У Координаційному штабі з питань поводження з військовополоненими відбулася чергова зустріч з родинами військовополонених за ініціативи громадської організації “Жінки зі сталі”.
"Питання, пов’язані з перебуванням у неволі оборонців “Азовсталі”, обговорювали з представниками Координаційного штабу, уповноваженого Верховної Ради з прав людини, Національної поліції та Національної гвардії", - ідеться у повідомленні.
Близьких полонених українських захисників цікавили фактори, які впливають на частоту обмінів. За словами представника Штабу, на процес звільнення військовополонених впливає ціла низка обставин, зокрема й стан справ фронті та суспільно ситуація всередині України.
“Останнім часом ворог активізував інформаційні провокації з метою зруйнувати єдність українського суспільства. Фактично, росія використовує заручників як інструмент розхитування ситуації в нашій країні”, - констатував представник Координаційного штабу. Водночас він додав, що робота над визволенням українських захисників не припиняється.
Під час обговорення гібридних загроз з боку росії в контексті теми військовополонених, присутні погодились з необхідністю керуватись під час публічної поведінки, зокрема під час спілкування зі ЗМІ, інтересами захисників, аби не надавати ворогу підґрунтя для маніпуляцій та провокацій.
Близькі українських воїнів також цікавилися особливостями звернень громадян, котрі постраждали в неволі, до Європейського суду з прав людини.
За словами представника Штабу, для звернення до ЄСПЛ передусім важлива доказова база: у достатньому для позову обсязі зібрати її, зазвичай, можливо лише після повернення особи з полону, хоча бувають і винятки. Так чи інакше, у Координаційному штабі надають відповідні юридичні консультації.
За словами представника Уповноваженого ВРУ з прав людини Дмитра Лубінця, Україна як держава також продовжує стратегічну зовнішньополітичну діяльність з метою створення Міжнародного кримінального суду для розгляду та справедливого покарання за вчинені рф воєнні злочини.
Як повідомляв Укрінформ, російська сторона скасувала черговий обмін полоненими, запланований на суботу, 14 січня.
Фото: Координаційний штаб з питань поводження з військовополоненими