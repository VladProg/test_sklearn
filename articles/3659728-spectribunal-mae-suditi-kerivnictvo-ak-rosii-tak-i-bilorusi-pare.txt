Військово-політичне керівництво російської федерації та білорусі, причетне до розв'язання агресивної війни проти України, має бути притягнуто до відповідальності у спеціально створеному для цього міжнародному трибуналі.

Як передає власний кореспондент Укрінформу, про це йдеться у резолюції "Правові аспекти та аспект прав людини в агресії російської федерації проти України", ухваленій у четвер Парламентською асамблеєю Ради Європи. Резолюцію прийнято одностайно, "за" проголосували 100 депутатів, 1- утримався.
У резолюції ПАРЄ підтверджує, що збройний напад та широкомасштабне вторгнення російської федерації в Україну 24 лютого 2022 року є "агресією" відповідно до положень резолюції 3314 Генасамблеї ООН і явно порушує Статут Організації Об'єднаних Націй, як і Статут Ради Європи. При цьому спроба анексії Донецької, Луганської, Херсонської та Запорізької областей України у результаті незаконних так званих "референдумів", організованих росією в цих регіонах у вересні 2022 року, "є подальшою ескалацією агресії проти України".
"російська федерація вважатиметься такою, що продовжує свою агресію, доки суверенітет, територіальна цілісність, єдність і політична незалежність України в межах її міжнародно визнаних кордонів не будуть повністю відновлені. Асамблея нагадує, що нинішня агресія є продовженням агресії, розпочатої 20 лютого 2014 року, яка включала вторгнення, окупацію та незаконну анексію Криму російською федерацією", – йдеться у резолюції.
ПАРЄ також відзначила, що "білорусь бере участь в агресії російської федерації проти України, оскільки дозволила російській федерації використовувати свою територію для здійснення актів агресії проти України". "Її роль і співучасть повинні бути засуджені міжнародним співтовариством, а її лідери повинні бути притягнуті до відповідальності", – заявили депутати ПАРЄ.
Зазначаючи, що неспровоковані акти агресії, вчинені російською федерацією та білоруссю, є явним порушенням Статуту ООН та не мають жодного правдоподібного юридичного обґрунтування, ПАРЄ заявила, що "ці дії відповідають визначенню злочину агресії, викладеному в статті 8 bis Статуту Міжнародного кримінального суду (МКС) і згідно зі звичаєвим міжнародним правом".
"російські й білоруські політичні та військові лідери, які планували, готували, ініціювали або здійснювали ці дії, а також ті, хто мав можливість контролювати або керувати політичними чи військовими діями держави, повинні бути ідентифіковані та притягнуті до відповідальності. Без їхнього рішення щодо розв'язання цієї агресивної війни проти України звірства, що випливають з неї (воєнні злочини, злочини проти людяності та можливий геноцид), а також усі руйнування, смерті і збитки, спричинені війною, у тому числі законними воєнними діями, не відбулися б", – йдеться у резолюції.
Відзначивши, що Міжнародний кримінальний суд наразі не має юрисдикції щодо злочину агресії проти України і що не існує іншого міжнародного кримінального трибуналу, компетентного переслідувати і карати за цей злочин, ПАРЄ повторила свій заклик до держав-членів та держав-спостерігачів Ради Європи "створити спеціальний міжнародний кримінальний трибунал щодо злочину агресії проти України, який має бути схвалений та підтриманий якомога більшою кількістю держав та міжнародних організацій, зокрема Генеральною асамблеєю Організації Об'єднаних Націй".
Як повідомляв Укрінформ, раніше депутати ПАРЄ закликали лідерів країн-членів Ради Європи на саміті у травні очолити ініціативу зі створення Спеціального міжнародного кримінального трибуналу щодо злочину агресії рф проти України, а також підтримати створення міжнародного механізму компенсації завданих у ході агресії збитків.