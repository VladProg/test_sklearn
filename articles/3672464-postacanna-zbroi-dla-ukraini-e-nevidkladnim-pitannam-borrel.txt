Уряди країн ЄС мають знайти швидке рішення, як прискорити постачання озброєння Україні для її боротьби з російською агресією, і саме це питання розглянуть у понеділок міністри закордонних справ ЄС, а наступного тижня – міністри оборони країн-членів.

Про це у Брюсселі перед початком Ради міністрів ЄС із закордонних справ заявив високий представник ЄС Жозеп Боррель, повідомляє кореспондент Укрінформу.
«Завтра ми – я та український міністр Кулеба – матимемо зустріч з генеральним секретарем. Питання буде таким же, як і сьогодні (під час зустрічі міністрів – ред.): як ми можемо швидше поставити озброєння в Україну, особливо боєприпаси.
Найбільш важливим та невідкладним питанням сьогодні для української армії є продовження постійного надходження боєприпасів, зокрема снарядів калібру 155 мм, а також 152 мм, але перші є найбільш важливими», – сказав Боррель.
Він зауважив, що нині, під час агресивної війни проти України, російська артилерія робить близько 50 тис. пострілів на день. За його словами, Україна має отримати спроможності такого самого рівня.
«У них (українців – ред.) є гармати, але їм не вистачає боєприпасів. Ми робимо все, що можемо, з використанням Європейського фонду миру, щоб надати фінансування, поєднуємо зусилля Єврокомісії та Європейського оборонного агентства для спільної закупівлі (боєприпасів), просимо країни-члени надати боєприпаси для армії України зі своїх запасів. Це найбільш невідкладна проблема. Якщо цього не зробити, результат цієї війни буде під загрозою», – зауважив високий представник ЄС.
Він повідомив, що сьогодні ці питання розглядатимуться також на рівні міністрів закордонних справ, а вже наступного тижня – на рівні міністрів оборони країн-членів ЄС.
«Наприкінці, міністри оборони мають приймати такі рішення. Тому що оборона – це компетенція країн-членів, тож саме ці міністри мають приймати такі рішення. Ми представили кілька пропозицій для них, і продивимося, що вони вирішать. Найкращим рішенням є виконати це швидко», – додав Боррель.
Як повідомлялося, 20 лютого у Брюсселі відбувається Рада міністрів ЄС із закордонних справ, одним із головних питань порядку денного якої знову стане ситуація в Україні та шляхи подальшої допомоги їй з боку ЄС.