ПАТ «АрселорМіттал Кривий Ріг» закриває агломераційну фабрику через скорочення виробництва та на виконання зобов’язань зі зниження промнавантаження у регіоні.

Про це повідомляє пресслужба компанії, передає Укрінформ.

«АрселорМіттал Кривий Ріг» виводить з експлуатації свою найстаршу агломераційну фабрику, яка раніше забезпечувала агломератом доменний цех №1 на рівні 8 тис. тонн на добу», - йдеться в повідомленні.
За інформацією компанії, нині замість чотирьох аглоцехів на підприємстві залишаться в роботі три плюс рудний двір аглофабрики метвиробництва, де формуватимуть рудну суміш для виробничих процесів.
Основними причинами ухваленого рішення в «АрселорМіттал Кривий Ріг» називають скорочення обсягів виробництва у воєнний час, а також виконання зобов’язання компанії знизити промислове навантаження у регіоні.
Очікується, що завдяки зупинці роботи цієї аглофабрики щорічні викиди забруднюючих речовин зменшаться на 29,4 тис. тонн, що складає 13% від загальних викидів «АрселорМіттал Кривий Ріг» (при максимальному завантаженні виробничих потужностей).
У компанії наголошують, що для понад 200 працівників фабрики, яка припиняє роботу, шукають можливості працевлаштування всередині підприємства.
Як повідомлялося, за підсумками 2022 року ПАТ «АрселорМіттал Кривий Ріг» виробило 23% запланованих обсягів сталі, 22,8% - прокату.