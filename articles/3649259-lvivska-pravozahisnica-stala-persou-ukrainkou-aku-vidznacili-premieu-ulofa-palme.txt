Львівська феміністка Марта Чумало стала лауреаткою престижної щорічної шведської премії Улофа Пальме, яка присуджується за видатні досягнення в правозахисній діяльності.

Про це вона написала на своїй сторінці у Фейсбуці, предає Укрінформ.
«Для мене це велика несподіванка та велика честь отримати таку престижну нагороду – Премію Улофа Пальме! І це чудовий привід говорити на усіх рівнях про те, що права жінок особливо в умовах війни часто нехтуються та порушуються. І для мене ця нагорода – це видима відзнака тих зусиль, які українські феміністки роблять зараз в Україні та за кордоном для того, щоб допомогти постраждалим жінкам та дітям опинитися в безпеці, зменшити руйнівні наслідки війни та залучити солідарну підтримку Україні зі всього світу», - написала Чумало.
Офіційна церемонія нагородження відбудеться 1 лютого у Стокгольмській концертній залі, де проводять нагородження Нобелівською премією. Разом із Мартою Чумало, премію отримали турецька правозахисниця Ерен Кескін та іранська журналістка Наргес Мохаммаді.
Як зазначили у центрі «Жіночі перспективи», престижна щорічна шведська премія присуджується за видатні досягнення в правозахисній діяльності. Серед лауреатів премії свого часу був чеський політик Вацлав Гавел, Анна Політковська, Кофі Аннан, студенти Сараєво, миротворці операції ООН, рух “Black Lieves Matter”. Чумало є першою українкою, яку нагородили цією премією.
Марта Чумало – феміністка, гендерна експертка та психологиня. Як одна із засновниць центру «Жіночі перспективи» вона вже двадцять років займається підтримкою жінок, які зазнали насильства. З 2014 року, а особливо після повномасштабного вторгнення росії в Україну в 2022 році, Чумало бере активну участь у підвищенні обізнаності про наслідки війни та допомозі потерпілим. Серед іншого Марта Чумало працює над лобіюванням ефективного провадження Стамбульської конвенції з метою підтримки потерпілих від сексуалізованого насильства на війні.
Фото із соцмереж