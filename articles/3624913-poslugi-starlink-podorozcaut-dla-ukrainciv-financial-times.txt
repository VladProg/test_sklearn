Компанія SpaceX підвищує ціни на термінали й місячну передплату супутникового зв’язку Starlink для нових клієнтів з України.

Про це повідомляє Financial Times, передає Укрінформ.
За даними компанії, термінали Starlink, вартість яких на початку року становила близько 385 доларів, подорожчають до 700 доларів для нових українських споживачів.
Вартість місячної передплати на супутниковий зв’язок Starlink, яка знизилася зі 100 до 60 доларів до Дня Незалежності України 24 серпня, тепер зросте до 75 доларів.
Ціни на Starlink також зросли у Польщі, де багато українців використовують Starlink, щоб уникнути проблем із доставкою внутрішньої пошти. Водночас ціни залишилися такими ж у Словаччині та більшості інших європейських країн.
Як повідомляв Укрінформ, у жовтні компанія що SpaceX звернулася до Міноборони США з проханням узяти на себе оплату послуг супутникового інтернет-зв’язку в Україні, який забезпечується терміналами Starlink, переданими Маском як допомога. Згодом Маск уточнив, що не вимагає відшкодування вже завданих витрат, але й не може постійно фінансувати роботу терміналів, оскільки це коштуватиме компанії понад $120 мільйонів до кінця 2022 року та близько $400 мільйонів упродовж наступних 12 місяців.
Після резонансу, що виник на тлі дописів засновника SpaceX, він повідомив, що ухвалив рішення продовжити безкоштовне фінансування українського уряду. Маск навіть заявив, що створить функцію пожертв на сторінці оплати послуг Starlink, а також що його компанія зрештою закрила це питання й офіційно відкликала запит про фінансування з Міноборони США.
Фото: The Verge