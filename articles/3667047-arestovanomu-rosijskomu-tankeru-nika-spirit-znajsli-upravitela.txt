Національне агентство з питань виявлення, розшуку та управління активами, одержаними від корупційних та інших злочинів (АРМА), передало в управління арештований у 2019 році російський танкер Nika Spirit.

Про це повідомляє пресслужба АРМА, передає Укрінформ.
«АРМА уклало договір управління арештованим судном «NIKA SPIRIT». Документ підписано з переможцем конкурсного відбору активом - ПрАТ «Київський річковий порт», - йдеться в повідомленні.
Наголошується, що, згідно з умовами договору, компанія управлятиме транспортним засобом до 2026 року.
Як повідомляв Укрінформ, 24 липня 2019 року, за інформацією українських прикордонників, у порт Ізмаїл під прапором рф зайшов танкер Nika Spirit, який за номером ІМО - 8895528, згідно з даними міжнародної інформаційної системи Equasis, ідентифіковано як уже відомий танкер Neyma, що був використаний для перекриття Керченської протоки у листопаді 2018 року. Такі незаконні дії сприяли насильницькій, із застосуванням зброї зупинці та захопленню прикордонниками фсб рф українських військових кораблів разом із 24 членами екіпажу. 30 липня Приморський райсуд Одеси, за результатами розгляду відповідного клопотання, наклав арешт на судно разом із вилученими під час обшуку документами.