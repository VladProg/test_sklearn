Будь-який мирний план для України має бути прийнятним для самої України.

Про це заявив міністр закордонних справ Філіппін Енріке Манало після переговорів у Берліні з главою МЗС ФРН Анналеною Бербок, передає кореспондент Укрінформу.
«Наша позиція чітка: Філіппіни підтримують усі пропозиції, які можуть привести до мирного вирішення, і які, зрозуміло, є прийнятними для обох сторін, звісно, для України», - сказав Манало.
З огляду на заяву Китаю про те, що Пекін має мирний план, міністр зазначив, що ще не було часу детально вивчити цей документ. Але якщо він відповідає сказаному вище, то Маніла (Філіппіни) готова буде його підтримати.
Манало підкреслив, що його країна чітко підтримує верховенство права у міжнародних відносинах і принцип недоторканності кордонів. Він нагадав, що Філіппіни підтримують усі резолюції ООН, які наголошують на суверенітеті, територіальній цілісності та політичній незалежності України. Свою підтримку та готовність зробити внесок у пошук мирного вирішення висловив нещодавно українському лідеру і президент Філіппін, зауважив дипломат.
Як повідомлялося, тиждень тому Президент України Володимир Зеленський уперше в історії двосторонніх відносин провів телефонну розмову з президентом Філіппін Бонгбонгом Маркосом і обговорив подальше поглиблення взаємодії на міжнародних майданчиках та подякував за підтримку суверенітету, територіальної цілісності України.
Наприкінці минулого року міністр закордонних справ Дмитро Кулеба поінформував главу філіппінського МЗС Енріке Манало про намір відкрити посольство України в Манілі.