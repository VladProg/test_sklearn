Україна із занепокоєнням спостерігає за загостренням безпекової ситуації на території Ізраїлю та Палестини, спричиненим взаємними ракетними обстрілами, і закликає сторони до стриманості.

Про це йдеться у коментарі МЗС України щодо загострення палестино-ізраїльського протистояння, передає Укрінформ.



У зовнішньополітичному відомстві зауважили, що Україна, яка потерпає від зухвалої збройної агресії російської федерації, як ніхто, розуміє потребу в мирі.



«Засуджуючи прояви тероризму в будь-якій формі, Україна виступає за необхідність мирного співіснування палестинського та ізраїльського народів і закликає сторони до стриманості та негайного припинення ракетних атак для запобігання подальших людських жертв та руйнувань», - зазначили в МЗС.



Україна також вітає посередницькі зусилля міжнародної спільноти, спрямовані на деескалацію ситуації та пошук шляхів вирішення конфлікту, його остаточного врегулювання на основі принципу двох держав, які співіснуватимуть в мирі та безпеці, заявили у зовнішньополітичному відомстві.



Як повідомили в Армії оборони Ізраїлю, у ніч проти 27 січня з сектору Газа по Ізраїлю було випущено дві ракети — обидві збиті силами ППО. Опівночі на півдні країни оголошували повітряну тривогу.