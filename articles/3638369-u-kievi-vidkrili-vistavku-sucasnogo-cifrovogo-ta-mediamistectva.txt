У Києві відкрилася виставка сучасного цифрового мистецтва «Ubiennale: інсталяції, відеоарт, VR та NFT-експонати».

Про це Укрінформу повідомили організатори мистецького заходу.
«Сучасне українське цифрове та медіамистецтво — як відбиток часу, в якому ми живемо, як відповідь на усвідомлення того, що вже відбулось, як візія причин та наслідків, як нагадування, за що ми боремося. Сьогодні ми спостерігаємо війну у реальному часі, що є безпрецедентним, адже ніколи в історії людства війну не можна було побачити онлайн. Активно реагуючи на події в соціумі, українські митці концентрується на темі війни та документалізують її у своїх роботах», - сказав куратор бієнале цифрового та медіамистецтва Валерій Коршунов.

З 21 по 25 грудня мистецтво нових технологій, об’єднане загальною темою «30 років Свободи» представлять у Музейно-виставковому центрі Музею історії міста Києва.

Упродовж 5 днів глядачі зможуть ознайомитися з мистецтвом нових технологій — VR, AR, відеоарт та NFT експонати митців з понад 10 країн, що об’єднані загальною темою «30 років Свободи». Незвичайні яскраві роботи будуть цікаві і дорослим, і дітям.

Як зазначили організатори, познайомитися з тенденціями світового мистецтва впродовж першої Ubiennale, попри карантинні обмеження, завітали понад 7500 відвідувачів. Деякі роботи, представлені на Першій Бієнале цифрового та медіамистецтва у Києві у 2021 році, вдасться побачити й цього разу. Також на глядачів чекають нові роботи українських митців, присвячені війні.
Подія буде супроводжуватись професійною панеллю обговорень за участі митців і кураторів з України, Іспанії, Німеччини, Франції, Польщі, Словенії та Чехії.
22 грудня відбудеться публічне обговорення, до якого долучаться куратор бієнале Валерій Коршунов, куратори Павел Сметана з Чехії, Наталья Веліканова з Франції, Юрій Лех з Іспанії, Михайло Барабаш з України, Коршунова Світлана (продюсер Ubiennale) та представники мистецької спілки Zvit.
«Найближчі роки увага до українського мистецтва та культури буде зростати. І не тільки через війну, але й через статус країни-кандидата в члени ЄС. Відтак, ми маємо інтегруватись: розказувати про себе через свою культуру та мистецтво, чути інших та на точках перетину — спільних цінностях, вибудовувати наші майбутні відносини у межах великої європейської родини. І якщо ми хочемо говорити з сучасною аудиторією, то це має бути мова сучасного цифрового та New Media мистецтва», - впевнені куратори виставки.
Фінансування проєкту здійснюється зі Стабілізаційного фонду культури та освіти 2022 Федеральним міністерством закордонних справ Німеччини та Goethe-Institut.
Ubiennale триватиме з 21 по 25 грудня в Музейно-виставковому центрі Музею історії міста Києва.
Фото:@пресслужба