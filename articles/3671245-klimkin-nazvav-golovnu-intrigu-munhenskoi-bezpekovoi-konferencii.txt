Колишній міністр закордонних справ Павло Клімкін прогнозує, що на Мюнхенській безпековій конференції відбудеться спокійна розмова про росію без росії у форматі Захід – Схід.

Таку думку Клімкін висловив у Фейсбуці, передає Укрінформ.
«Після того, як росію та Іран викинули з Мюнхенського майданчика, він перетворився на своєрідний формат Захід – Схід, в якому можна спокійно поговорити про росію без росії. Є ознаки, що розмова може бути серйозно», - зазначив дипломат.
За словами Клімкіна, для нього основною інтригою Мюнхенської безпекової конференції є те, з чим після неї поїде до москви колишній міністр закордонних справ, а зараз керівник канцелярії із закордонних справ в ЦК Компартії Китаю Ван І.
У цьому контексті Клімкін нагадав, що Ван І вже зустрівся з Макроном і буде бачити ще кількох європейських лідерів.
«У Мюнхені будуть міністри закордонних справ Великої сімки, тому там є про що поговорити», - резюмував він.
Як повідомлялося, Мюнхенська безпекова конференція пройде 17-19 лютого. Загрози світовій безпеці, особливо в світлі агресії росії проти України, будуть головною темою конференції цього року.