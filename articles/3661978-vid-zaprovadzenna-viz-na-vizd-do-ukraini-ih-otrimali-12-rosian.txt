Від того часу, коли для росіян запровадили візи на в’їзд в Україну, їх загалом отримали 12 осіб – це були переважно жінки, діти і люди похилого віку.

Про це у телемарафоні "Єдині новини" поінформував речник Держприкордонслужби Андрій Демченко, передає кореспондент Укрінформу.
«Перетин держкордону громадянами рф визначено виключно за візами. За моєю інформацією, загалом з часу, коли такі зміни були внесені, 12 віз були видані громадянам росії. Майже всі вони перетнули кордон, слідуючи на в’їзд в Україну», - сказав речник ДПСУ.
За його словами, це були переважно жінки, діти або люди похилого віку, які отримали цю візу і слідували в Україну з гуманітарної причини – через возз’єднання сім’ї або до своїх близьких, які перебувають на території нашої держави.
Як повідомлялося, 17 червня 2022 року Президент Володимир Зеленський заявив, що Україна запровадить візовий режим для громадян рф. Того ж дня Кабінет Міністрів припинив дію угоди з росією про безвізовий режим.
З 1 липня 2022 року рішення уряду України про припинення безвізових поїздок для росіян почало діяти.
Речник ДПСУ Андрій Демченко 13 липня 2022 року заявив, що після введення в дію візового режиму для росіян жоден із них візи ще не отримав.