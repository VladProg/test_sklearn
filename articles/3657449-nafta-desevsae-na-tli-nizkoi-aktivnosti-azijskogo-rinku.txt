Ціни на нафту знижуються в понеділок, 23 січня, на тлі низької активності азіатської сесії через довгі вихідні в Китаї з нагоди святкування Нового року за Місячним календарем. Ринки Гонконгу й Сінгапуру також закриті.

Як передає Укрінформ, про це повідомляє enkorr.



Березневі ф'ючерси на Brent здешевшали на лондонській біржі ICE Futures на $0,28 (0,32%), до $87,35 за барель. У п'ятницю Brent здорожчала на $1,47 (1,7%), до $87,63 за барель.



Березневі ф'ючерси на WTI на Нью-Йоркській товарній біржі знизилися в ціні на $0,23 (0,28%), до $81,41 за барель. За попередню сесію контракт здорожчав на $1,03 (1,3%), до $81,64 за барель.



За підсумками минулого тижня Brent здорожчала на 2,8%, WTI – на 1,8%, причому ринок завершив у плюсі другий тиждень поспіль.



Трейдери продовжують оцінювати перспективи попиту на нафту у Китаї після зняття карантинних обмежень. У період свят, які триватимуть до кінця поточного тижня, багато людей здійснюють поїздки, що має викликати суттєве зростання попиту на паливо, а вже після завершення вихідних експерти чекають на підвищення промислової активності в КНР.



У центрі уваги ринку залишається ситуація в Росії після набуття чинності ембарго на постачання нафти з країни й запровадження країнами G7 «стелі» цін.



За даними Міжнародного енергетичного агентства (МЕА), загальний обсяг нафтового експорту з рф у грудні знизився на 2,5% до листопада, до 7,8 млн б/д на добу, оскільки постачання сировини в ЄС скоротилося.



Експорт російської нафти минулого місяця знизився на 6%, до 4,7 млн б/д – найнижчого показника торік. У той же час продаж нафтопродуктів зріс на 3,3%, до 3,1 млн б/д.



За прогнозом МЕА, до кінця першого кварталу обсяг виробництва нафти в росії буде приблизно на 1,6 млн б/д нижче, ніж до початку повномасштабного нападу росії на Україну.