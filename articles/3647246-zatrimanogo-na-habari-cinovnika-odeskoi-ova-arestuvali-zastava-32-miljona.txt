Приморський райсуд Одеси обрав запобіжний захід у вигляді 60 діб тримання під вартою з правом внесення застави у розмірі 3,22 млн грн заступнику очільника Одеської обласної військової адміністрації Олегу Муратову, затриманому на хабарі.

Про це повідомляє кореспондент Укрінформу.
Суд заслухав доводи сторін і виніс ухвалу, якою задовольнив клопотання прокуратури про взяття посадовця під варту з правом внесення застави в розмірі 3 млн 220 тисяч 800 грн.
Сторона обвинувачення мотивувала таке клопотанням до суду про арешт із можливістю застави в розмірі 3 млн 220,8 тис грн тим, що Муратов має «великі зв’язки», може втекти за кордон і впливати на свідків.
Представника обвинувачення уточнив, що слідство інкримінує заступнику очільника Одеської ОВА скоєння злочину за ознаками ч. 4 ст. 190 (заволодіння чужим майном шляхом зловживання довірою, вчинене в особливо великих розмірах) та ч. 2 ст. 15, ч. 4 ст. 27, ч. 3 ст. 369 (закінчений замах на підбурювання до надання неправомірної вигоди службовій особі, яка займає відповідальне становище, за вчинення службовою особою в інтересах того, хто надає таку вигоду, будь-якої дії з використанням службового становища).
Прокурор додав, що співробітники СБУ затримали посадовця в адмінбудівлі ОВА під час передачі ним отриманих грошей своєму водію. Під час обшуків за місцями проживання фігуранта і в його автомобілі правоохоронці виявили понад 45 тис дол., більш як 21 тис. євро, а також золоті злитки та монети.
Своєю чергою Муратов відкинув обвинувачення, заперечивши причетність до злочину, а його адвокат Вадим Оксюта також озвучив клопотання до суду про обрання підзахисному запобіжного заходу, не пов’язаного з триманням під вартою.
Як повідомлялося, Служба безпеки України затримала заступника голови Одеської обласної військової адміністрації, який за 35 тис. дол. хотів звільнити підлеглого від кримінального покарання.
В Офісі Президента відреагували на затримання, назвавши це сигналом іншим посадовцям. «Це чіткий сигнал всім посадовцям: хто порушує закон, будуть нести відповідальність за скоєне», - заявив заступник керівника Офісу Президента Кирило Тимошенко.