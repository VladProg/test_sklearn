Представники України, Польщі та Литви взяли участь у пам’ятному заході до 160-х роковин Січневого повстання поневолених народів Російської імперії.

Про захід, що відбувся у музеї «Київська фортеця», повідомляє кореспондент Укрінформу.


«Кожний народ має віхи, якими може пишатися… Саме такою віхою є Січневе повстання для українців, поляків, литовців, білорусів. Ми вшановуємо пам’ять тих, хто загинув під час цих подій… для того, щоб зрозуміти сьогоднішній контекст. Бо, на жаль, двоголовий російський імперіалістичний монстр розпочав війну проти цивілізованого світу не сьогодні – а й 100, 160, 200 й 400 років тому», - зазначив заступник міністра закордонних справ Євген Перебийніс.


Водночас міністр культури та інформаційної політики Олександр Ткаченко зазначив, що з нагоди 160-ї річниці Січневого повстання заплановано кілька меморіальних заходів для поширення відомостей про історію та значення цієї події. Покладання квітів під пам’ятним хрестом у Київській фортеці – на місці, де розстріляли низку лідерів повстання - відкриває ці заходи. Разом із українськими представниками, вінки у кольорах своїх державних прапорів поклали посол Польщі Бартош Ціхоцький та посол Литовської республіки Вальдемарас Сарапінас.






У Київській фортеці вшанували учасників Січневого повстання 1863-1864 рр. / Фото: Руслан Канюка, Укрінформ



















































«Без Січневого повстання, яке ми, на жаль, програли, не було б вдалої для нас перемоги після Першої світової війни. Усі лідери, зокрема Юзеф Пілсудський, були спадкоємцями того повстання. Не кожна поразка, насправді, є остаточною. Інколи вона залишає по собі спадщину - прагнення до свободи. І сьогодні ми маємо перемогти», - підкреслив Ціхоцький.


Водночас посол Литви наголосив, що гасло, яке використовували повстанці - «За нашу і вашу свободу!» - є актуальним і досі. За його словами, литовці продовжують кількасотрічну традицію – підтримують борців за свободу. Він запевнив, що Литва буде з Україною до перемоги.


«Повстанці були вірними сміливими синами своєї батьківщини, а керівники повстання - Константінас Калинаускас (Кастусь Калиновський - ред.) і Зигмантас Серакаускас (Зигмунт Сераковський - ред.)- були героями, які стали символами свободи. А свобода – основна цінність, що починається з кожного з нас. Литовці завжди були з народами, які люблять свободу», - сказав Сарапінас.


Січневе повстання – польське національне визвольне повстання 1863–1864 років проти панування Російської імперії, яке розпочалося 22 січня 1863 року з атаки повстанців на російські гарнізони. Польських повстанців підтримали українці, литовці і білоруси: за півтора року відбулося близько 1200 битв і сутичок. Повстання придушили війська російської імперії до вересня 1864 року – близько тисячі заколотників стратили, щонайменше 38 тисяч – засудили до каторги чи заслання до Сибіру.