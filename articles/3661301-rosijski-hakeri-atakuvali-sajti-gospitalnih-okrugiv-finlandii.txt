На сайт госпітального округу Гельсінкі та Уусімаа (HUS) в суботу сталась хакерська атака, яка спричинила технічні проблеми.

Про це пише Yle, передає Укрінформ.
За словами керівництва установою, проблеми поширились як на зовнішній вебсайт госпітального округу, так і на внутрішню мережу та внутрішні служби HUS. Наразі фахівці працюють над усуненням причин та наслідків атаки та відновленням роботи онлайн-ресурса.
Водночас, російське хакерське угруповання KillMilk сьогодні опублікувало у своєму Telegram-каналі список закладів охорони здоров’я, які підпадуть під атаки.
Атака у Фінляндії була спрямована на цілу низку сайтів госпітальних округів, однак, за винятком HUS, інші ресурси не постраждали.
Крім Фінляндії, російські хакери заявили про атаки на лікарні в США, Норвегії, Нідерландах, Великій Британії та Німеччині.
Як повідомляв Укрінформ, хакери з рф атакували низку чеських сайтів під час голосування в другому турі виборів президента Чехії, зокрема вебсторінки кандидата Петра Павела, Міністерства закордонних справ та інші.