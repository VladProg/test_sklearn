Американська ракета-носій Falcon 9 стартувала на орбіту з черговою партією з 46 мінісупутників для поповнення орбітального угрупування глобальної мережі інтернет-покриття системи Starlink.

Про це повідомила компанія-розробник SpaceX у твітер, передає Укрінформ.
Запуск було здійснено з бази Космічних сил США Ванденберг у Каліфорнії.

Liftoff! pic.twitter.com/cPTwPQZkxk
— SpaceX (@SpaceX) August 12, 2022

Через 1 годину 3 хвилини після запуску 46 супутників відокремилися від другого ступеня ракети на низькій навколоземній орбіті (320 км).
Багаторазовий перший ступінь американської ракети-носія Falcon 9, яка використовувалася для запусків вже вдесяте, приблизно через дев'ять хвилин після запуску здійснила керовану вертикальну посадку на плавучу платформу-дрон Of Course I Still Love You, яка знаходилася в Тихому океані.

Falcon 9’s first stage has landed on the Of Course I Still Love You droneship pic.twitter.com/fota9MpHu6
— SpaceX (@SpaceX) August 12, 2022

Крім того, спеціальне рятувальне судно SpaceX має виловити з води дві стулки обтічника головної частини ракети, які після відділення спускаються на парашутах. Повторне використання обтічника дозволяє економити компанії SpaceX до $6 млн під час запуску своїх ракет.
Нагадаємо: це вже 56-й за рахунком запуск на орбіту групи інтернет-супутників з травня 2019 року в рамках проєкту Starlink. Інтернет-супутники вагою 290 кг кожен увійдуть до складу орбітального угруповання SpaceX.
За весь час SpaceX запустила вже 3055 інтернет-супутників Starlink, частина з яких вийшла з ладу чи зійшла з орбіти. Понад 2,7 тис. наразі апаратів залишаються на орбіті в робочому стані.