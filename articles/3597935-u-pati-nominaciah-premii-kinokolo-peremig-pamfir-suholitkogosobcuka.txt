Оголошено результати 5-ї національної премії кінокритиків "Кіноколо", де фільм "Памфір" режисера Дмитра Сухолиткого-Собчука зібрав нагороди у п'яти номінаціях.

Про це повідомляється на сайті Київського тижня критики, передає Укрінформ.
"Найкращим повнометражним ігровим фільмом українські кінокритики визнали "Памфір". Творця фільму Дмитра Сухолиткого-Собчука відзначили як Найкращого режисера та автора сценарію, а також нагородили премією "Відкриття року" — за найкращий повнометражний дебют. Виконавець головної ролі Олександр Яцентюк отримав нагороду як Найкращий актор", - йдеться у повідомленні.

Водночас зазначається, що серед короткометражних ігрових фільмів найкращим стала картина режисерки та сценаристки Наталки Ворожбит "Ти в порядку?" про травмовану війною українку в Європі. Найкращою акторкою стала виконавиця головної ролі у фільмі "Клондайк" Оксана Черкашина.
Водночас серед документалістики відзначили "Нескінченність за Флоріаном" Олексія Радинського - розповідь про київського архітектора Флоріана Юр’єва. Свою статуетку "Кіноколо" здобула й анімаційна картина "МИ, ЄВРОПА" Марини Степанської та Анни Дудко.
Також під час премії нагороди отримали кінознавці державного кіноархіву "Довженко-Центр", які цього року провели показ рідкісних українських стрічок "Дивне, химерне, фантастичне" - Станіслав Битюцкий, Альона Пензій, Олександр Телюк отримали статуетки "За досягнення".
Зазначається, що спеціальними відзнаками було відзначено Дмитра "Ореста" Козацького - співавтора фільму "Останній день на Азовсталі", а також посмертно нагорода була присуджена режисеру Мантасу Кведаравічюсу, якого наприкінці березня взяли в полон і вбили російські військові під час зйомок стрічки "Маріуполіс 2".
Національна премія кінокритиків «Кіноколо» — заснована в 2018 році щорічна премія, яка визначає досягнення українського кінематографа та діячів кіноіндустрії за останній рік від імені спільноти кінокритиків України.
"Памфір" - стрічка режисера Дмитра Сухолиткого-Собчука, розповідає про чоловіка, який повертається із заробітків додому на Західну Україну напередодні традиційного карнавалу Маланки і відновлює зв’язок зі своїм неспокійним минулим. Головні ролі у фільмі зіграли Олександр Яцентюк, Соломія Кирилова, Станіслав Потяк, Мирослав Маковійчук, Олена Хохлаткіна, Іван Шаран.