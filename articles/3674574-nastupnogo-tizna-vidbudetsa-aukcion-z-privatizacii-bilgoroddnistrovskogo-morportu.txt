Фонд державного майна з 27 лютого по 3 березня 2023 року планує провести 15 аукціонів з приватизації, на одному з яких буде виставлено Білгород-Дністровський морський торговельний порт.

Як передає Укрінформ, про це повідомляє пресслужба ФДМУ.
«З 27 лютого по 3 березня запланували 15 приватизаційних аукціонів. Активи підхожі для логістичних проєктів, ведення власного господарства, а також створення офісів», - йдеться у повідомленні.

Зазначається, що на аукціоні 3 березня буде виставлено «Білгород-Дністровський морський торговельний порт», площею 35 898 квадратних метрів зі стартовою ціною у 187,4 млн грн.
Також, фонд виставить на аукціон 27 лютого чверть акцій черкаського заводу телеграфної апаратури. Площа майна товариства – 88 791 квадратних метрів. Стартова ціна - 2,5 млн грн.

На наступний тиждень запланований аукціон з приватизації теплиць з допоміжними спорудами, площею 73 614 квадратних метри. Стартова ціна – 2,1 млн грн. Аукціон відбудеться 2 березня.
Аукціон з приватизації комплексу будівель загальною площею у 1477 квадратних метри відбудеться 3 березня. Стартова ціна — 1 млн грн.

Крім цього, фонд виставить на аукціон заморожене будівництво котельні на 244 квадратних метри Стартова ціна - 442,3 тис грн. Дата аукціону – 28 лютого.
Як повідомлялося, Білгород-Дністровський порт розташований на західному березі Дністровського лиману. Він розміщується на 59 га основної території порту (має виходи до дев’яти причалів) та понад 5 га території портопункту Бугаз (один причал) у селищі Затока.
До складу об’єкта також входять дев’ять суден, чотири тепловози, 18 портальних кранів та 56 транспортних засобів. Покупець порту зобов’язаний протягом шести місяців погасити борги із заробітної плати та перед бюджетом.
Гарантійний внесок для участі у торгах з приватизації порту – 37,5 млн грн (без ПДВ).
Фото: prozorro