Міжрелігійна делегація приїхала в Україну, щоб висловити солідарність з українським народом у боротьбі проти вторгнення рф та помолитися за мир.

Про це повідомив голова Товариства «Пацієнт Європа» Матеуш Пьотровський на пресконференції, що відбулася в Укрінформі, присвяченій візиту міжрелігійної делегації.
«Ми тут, щоб заявити про беззаперечну правду, що це вторгнення не можна виправдати ані на релігійному ґрунті, ані на будь-якому іншому, що ракетні атаки з росії мають припинитися, що вбивство мирного населення і руйнування цивільної інфраструктури має припинитися», - заявив Пьотровський.

Він поінформував, що це вже друга міжрелігійна делегація до України. За словами очільника товариства, вони вже відвідали Бабин Яр і завтра зранку проведуть молитву з українськими релігійними лідерами перед Святою Софією. Також учасники делегації зустрінуться з українськими релігійними діячами, аби послухати про їхній досвід під час вторгнення, з депутатами Верховної Ради та вирушать до Бучі, Ірпеня, Бородянки, щоб поговорити зі свідками звірств.
«Важливо передати свідчення назад до Англії і розповісти людям про те, що тут відбувається, та про сміливість і дух народу України. Як євреї ми знаємо з нашої історії багато про те, що означає бути переслідуваним, бути біженцями, і ми розуміємо, що боротьба України є боротьбою за свободу всього людства», - зазначив старший рабин масортського іудаїзму Великої Британії Джонатан Віттенберг.






Міжрелігійна делегація прибула в Україну / Фото: Євген Котенко
































































Імам Центральної мечеті Кембріджа Саїд Мекіч, у свою чергу, сказав, що прибути до Києва — це найменше, що він може зробити від імені мусульманської умми: «Мій релігійний обов’язок полягає в тому, щоб бути з тим, кого гноблять, та бути на боці справедливості і миру».

Він також відзначив, що «мусульмани Британії дійсно захоплені неймовірною хоробрістю і дуже сильною міццю» українців.