Олімпійські та Паралімпійські комітети країн Північної Європи звернулися до Міжнародного олімпійського комітету з листом, щоб підтвердити свою позицію проти дозволу російським і білоруським спортсменам брати участь у міжнародних спортивних змаганнях.

Про це повідомляє Укрінформ із посиланням на Sky News.



У спільній заяві Олімпійських комітетів країн Північної Європи, Паралімпійських комітетів і спортивних конфедерацій зазначено, що вони твердо виступають проти участі російській і білоруських спортсменів. «Зараз не найкращий час розглядати питання про їхнє повернення; це наша позиція», — йдеться у заяві.



Також наголошується, що комітети підтримують Україну. «Ми, Олімпійський і Паралімпійський комітете країн Північної Європи та спортивні конфедерації, користуємося цією нагодою, щоб ще раз підтвердити нашу непохитну підтримку українського народу та вимогу до миру», – йдеться у повідомленні.



Раніше МОК оприлюднив заяву, в якій допустив можливість участі російських і білоруських спортсменів у змаганнях на Літніх Олімпійських іграх 2024 року в Парижі.



Спортсмени з росії та білорусі були відсторонені від багатьох змагань після вторгнення рф в Україну, а організатори Олімпійських ігор 2024 у Парижі заявили, що дотримуватимуться рішення МОК щодо того, кому дозволено брати участь в Іграх.



Минулого тижня Латвія, Литва, Естонія та Польща закликали міжнародні спортивні організації заборонити російським і білоруським спортсменам брати участь в Олімпійських іграх та інших змаганнях, поки триває війна в Україні.