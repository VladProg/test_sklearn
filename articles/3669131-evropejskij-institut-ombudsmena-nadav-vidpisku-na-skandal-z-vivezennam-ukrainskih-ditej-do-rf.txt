Європейський інститут омбудсмена надав формальну відписку на звернення України про злочинні дії виконавчого секретаря цієї організації Йозефа Зігеле, який вивіз в росію двох українських дітей.

Як передає Укрінформ, про це в інтерв’ю Радіо NV розповів Уповноважений Верховної Ради з прав людини Дмитро Лубінець.
«Дійсно, у нас ганебний випадок, ми з цим окремо розбираємося. Він не просто член цієї організації, він виконавчий секретар, цей Йозеф Зігеле. Він представник Австрії. І ми отримали інформацію, що він особисто забрав двох українських дітей з території Австрії, які там знаходилися в абсолютно законний спосіб», - розповів Лубінець.
Він повідомив, що йдеться про дітей з Луганщини, які тимчасово проживали у Львівській області і з усіма письмовими дозволами батьків були вивезені до Австрії, де стали на консульський облік і перебували в Австрії в законний спосіб.
«Пан Зігеле їх забирає (ми зараз розбираємося, яким чином він це зробив) і фізично доставляє в росію. Ймовірно, він це зробив літаком через Анкару. Прилетів в москву, де особисто їх передав представникам рф. Тобто, знаєте, така доставка по виклику українських дітей з території Європи прямісінько в москву», - зазначив Лубінець.
Він наголосив, що відразу звернувся до президента організації Драгона Мілкова з вимогою скликати засідання та виключити Зігеле з організації.
Разом з тим, на всі листи українського омбудсмена надійшли формальні відписки, після чого Лубінець написав відкритий лист до всіх членів цієї організації з пропозицією вийти з її лав.
Лубінець публічно розрізав свій членський квиток на знак протесту та подякував омбудсменам Латвії і Литви, які так само вийшли з організації.
«Я хотів би подякувати омбудсменам Латвії, Литви, які вже вийшли з цієї організації. І я знаю, що зараз готується низка інших наших колег, які будуть теж виходити з цієї організації. Вважаю, що всі, хто своїми діями можуть в якомусь сенсі підтримувати зв’язок з країною-терористкою, повинні тоді публічно про це казати. І хай суспільство їхніх країн надає їм оцінку», - зазначив омбудсмен.
За його інформацією, влада Австрії швидко відреагувала на скандал. Наразі відкрите кримінальне провадження, Зігеле призупинили адвокатське посвідчення, у нього також вилучена комп’ютерна техніка, яка зараз перевіряється.
«Я маю надію, що Зігеле буде на лаві підсудних як людина, яка безпосередньо брала участь у викраденні двох українських дітей. А саме так я трактую цю ситуацію. Він фізично викрав українських дітей і передав їх представникам країни-терориста рф», - підкреслив Лубінець.
Як повідомляв Укрінформ, Уповноважений Верховної Ради з прав людини Дмитро Лубінець заявив, що виходить зі складу Європейського інституту омбудсмена через незаконне вивезення з Австрії до російської федерації двох українських дітей.