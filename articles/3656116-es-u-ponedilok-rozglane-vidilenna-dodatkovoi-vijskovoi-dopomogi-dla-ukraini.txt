Рада міністрів ЄС із закордонних справ у понеділок розгляне, серед інших питань, надання Україні сьомого траншу допомоги для Збройних Сил в обсязі 500 мільйонів євро, а також виділення додатково 45 мільйонів євро для підтримки українських військовослужбовців, що проходять тренування в рамках Допоміжної військової місії ЄС.

Про це у Брюсселі, напередодні зустрічі міністрів, заявив високопоставлений дипломат ЄС, повідомляє кореспондент Укрінформу.

«Високий представник ЄС шукатиме погодження для двох нових пропозицій щодо військової підтримки України. Одна стосується виділення сьомого пакету допомоги з Європейського фонду миру для Збройних Сил України, і додаткові заходи з використанням цього ж фонду для підтримки українських військ, що проходять тренування у нашій Допоміжній військовій місії ЄС», - зазначило джерело.
Дипломат відзначив, що російська агресія проти України буде першим пунктом порядку денного зустрічі європейських міністрів закордонних справ. Окрім додаткового фінансування військової допомоги для України, вони розглянуть шляхи притягнення до відповідальності представників країни-агресора, винних у вбивстві мирного населення та руйнуванні цивільної інфраструктури в Україні.
«Ми всі бачимо, що відбувається в Україні. Майже кожного дня росія проводить бомбардування цивільних об’єктів, вбиває мирних людей, руйнує критичну інфраструктуру. Це не може продовжуватися без відповіді. Ми обговоримо, як міжнародне співтовариство може притягнути до відповідальності всіх причетних до цих дій», - зауважив представник ЄС.
За його словами, ще одним важливим пунктом порядку денного міністрів буде розгляд мирного плану Президента Зеленського з 10 пунктів. Це буде перше обговорення цих мирних пропозицій на рівні міністрів закордонних справ країн ЄС. Як очікується, до обговорення дистанційно долучиться міністр закордонних справ України Дмитро Кулеба.
Як повідомлялося, 23 січня в Брюсселі відбудеться чергова Рада міністрів ЄС із закордонних справ під головуванням Високого представника ЄС Жозепа Борреля. Міністри розглянуть наслідки російської агресії та продовження допомоги для України, ситуацію в регіоні Сахель та в інших країнах Західного узбережжя Африки. Обговорять також розвиток подій в Ірані, Вірменії, Афганістані, у Венесуелі, Чорногорії та в Ефіопії. Європейські урядовці проведуть неофіційний обмін думками із прем’єр-міністром Палестини.