Прокурор Спеціалізованої антикорупційної прокуратури висловив клопотання у Вищому антикорупційному суді про обрання ексзаступнику міністра розвитку громад та територій Василю Лозинському запобіжного заходу у вигляді тримання під вартою з можливістю внесення 50 млн грн застави.

Про це повідомила у коментарі Укрінформу прессекретарка САП Ольга Постолюк.
“Прокурор просить обрати запобіжний захід ексзаступнику міністра розвитку громад та територій у вигляді тримання під вартою з можливістю внесення 50 млн грн застави”, - сказала вона.
Як повідомлялося, 21 січня детективи Національного антикорупційного бюро викрили заступника міністра розвитку громад, територій та інфраструктури та інших членів організованої групи на одержанні 400 тисяч доларів неправомірної вигоди за сприяння в укладанні договорів на закупівлю обладнання та техніки.
За даними слідства, влітку 2022 року Кабінет Міністрів виділив 1,68 млрд грн на відновлення об‘єктів критичної інфраструктури та забезпечення населення електроенергією, теплом і водопостачанням, частину яких проте вирішили привласнити ряд посадових осіб центральних та регіональних органів виконавчої влади. У САП стверджують, що посадовці, перебуваючи у змові з іншими особами, забезпечили укладання договорів про закупівлі за завищеною вартістю з наперед визначеними суб’єктами підприємницької діяльності. Натомість підприємці мали передати посадовцям за «перемогу» у тендерах 280 млн грн, які становили різницю між реальною та закупною вартістю послуг.
Під час обшуків в офісі підприємців вилучено 920 тис. грн та 38,7 тис. дол.
Після цього віцепремʼєр-міністр Олександр Кубраков видав розпорядження про підготовку документів на звільнення заступника міністра розвитку громад, територій та інфраструктури Василя Лозинського, затриманого за розкрадання бюджетних коштів.