Президент Володимир Зеленський визначив, що Комітет з Національної премії України імені Тараса Шевченка діятиме у затвердженому 2019-го року складі до завершення воєнного стану в Україні та протягом двох місяців після його припинення.

Відповідний указ №770/2022 опублікований на сайті глави держави, повідомляє Укрінформ.
"Установити, що під час дії воєнного стану, уведеного Указом Президента України від 24 лютого 2022 року № 64/2022 «Про введення воєнного стану в Україні», затвердженим Законом України від 24 лютого 2022 року № 2102-IX, та протягом двох місяців після його припинення чи скасування Комітет з Національної премії України імені Тараса Шевченка діє у складі, затвердженому Указом Президента України від 19 грудня 2019 року № 919/2019", - ідеться в документі.
Вказаним указом № 919/2019 затверджено склад Комітету Шевченківської премії на чолі з журналістом, телеведучим, письменником Юрієм Макаровим.
Як повідомлялося, Комітет Національної премії імені Тараса Шевченка оголосив список кандидатур на здобуття премії у 2023 році. Головну культурну нагороду України вручать митцям у сферах літератури, літературознавства та мистецтвознавства, журналістики, музичного і візуального мистецтв, кіно та театру.