Віцепрем'єр-міністр – міністр цифрової трансформації Михайло Федоров закликав українську та світову IT-спільноту підтримати флешмоб #RussiaIsATerroristState.

Як передає Укрінформ, про це очільник Мінцифри повідомив у Телеграмі.
“Закликаю українське та світове IT-ком’юніті підтримати флешмоб #RussiaIsATerroristState”, - написав Федоров.
За словами очільника Мінцифри, ініціативу запустили українські айтішники. Ціль флешмобу – на всіх сайтах та онлайн-системах, де є можливість вибрати країну або мову, змінити назву “росія” на “росія – країна-терорист”. Адже країна, яка обстрілює мирні міста, скоює воєнні злочини та ставить весь світ на поріг ядерної війни, не заслуговує називатися по-іншому.
Перші результати флешмобу Федоров показав за допомогою скрінів. Очільник Мінцифри просить переслати цей пост знайомим девелоперам та айтішникам.

“Треба раз і назавжди зафіксувати меседж #RussiaIsATerroristState. Це особливо важливо, поки Держдеп США вирішує, визнавати росію спонсором тероризму, чи ні. Допоможемо разом нашим американським друзям зробити правильний вибір”, - заявив Федоров.
Як повідомляв Укрінформ, п’ятого та шостого серпня російські військові обстріляли майданчик Запорізької АЕС. Ракети влучили поблизу сухого сховища відпрацьованого ядерного палива.
Також російські війська за минулу добу, 7 серпня, обстріляли вісім регіонів України, ворог завдав ракетних ударів по військових об'єктах у Вінницькій області.