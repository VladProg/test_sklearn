Церемонія прощання з загиблими керівниками Міністерства внутрішніх справ відбудеться у суботу, 21 січня, об 11:00 в Українському домі у Києві.

Цю інформацію у коментарі Укрінформу підтвердила речниця МВС Альона Матвєєва.


«Так, все правильно», - сказала речниця.
В офіційному повідомленні МВС зазначається, що під час цієї церемонії відбудеться прощання не тільки з керівництвом МВС, а й з іншими співробітниками міністерства, які загинули при виконанні службових обов’язків.
Окремо уточнюється, що прощання з особовим складом Спеціального авіаційного загону - з загиблими командиром повітряного судна - інструктором авіаційної ескадрильї спецпризначення Олександром Василенком, пілотом авіаційної ескадрильї спецпризначення Костянтином Коваленком, бортовим механіком авіаційної ескадрильї спецпризначення прапорщиком Іваном Касьяновим відбудеться 21 січня 2023 року о 13 годині у місті Ніжин (вертолітний майданчик №4 аеродрому).


Як повідомлялося, вранці 18 січня у Броварах поруч із дитсадком та житловим будинком упав гелікоптер ДСНС, на борту якого перебували 9 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.


За останніми даними ДСНС, на місці падіння гвинтокрила виявлено 14 загиблих осіб, серед них одна дитина та всі, хто перебував на борту.


Прем’єр-міністр України Денис Шмигаль доручив створити спеціальну групу для розслідування всіх обставин трагедії.


Уряд призначив Ігоря Клименка заступником міністра внутрішніх справ — головою Національної поліції України і поклав на нього виконання обов’язків міністра внутрішніх справ.