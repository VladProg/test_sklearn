За попередніми оцінками, за 2022 рік АТ “Укрзалізниця” у підсумку матиме 10,8 млрд грн чистого збитку, а за результатами цього року він сягне 20,2 млрд грн.

Як передає Укрінформ, про це повідомив на брифінгу голова правління Укрзалізниці Олександр Камишін.


«Ми закінчили 2022 рік зі збитком майже 11 млрд гривень. Збиток від пасажирських перевезень сягнув 13 млрд гривень. Це притому, що ми отримали 10 млрд гривень фінансової допомоги від держави. Ми нормально ставимося до збитку в минулому році й маємо плановий збиток на 2023 рік, адже ми продовжуємо виконувати важливу державну функцію», – сказав Камишін.


За його словами, підвищення тарифів на вантажні перевезення не дозволило суттєво компенсувати збитки, адже їх обсяги минулого року впали вдвічі через війну, зруйновані підприємства, блекаут та обмеження на використання електроенергії.


“У 2023 році через велике соціальне навантаження та обмеження вантажоперевезень Укрзалізниця очікує збитки у 20,2 млрд грн”, - повідомив Камишін.


Очільник УЗ уточнив, що доходи компанії у 2023 році становитимуть близько 83,9 млрд грн, видатки - 107,9 млрд грн.


“При цьому протягом 2023 року Укрзалізниця не планує підіймати тарифи ні на пасажирські, ні на вантажні перевезення”, - наголосив він.


Як повідомлялося, за підсумками 2022 року АТ "Укрзалізниця" перевезло 150,6 млн т вантажів, що на 52,1% менше, ніж позаторік. Найменшого скорочення зазнали обсяги перевезених зернових – їх було відвантажено 28,9 млн т, що на 14,2% менше, ніж роком раніше.