OSINT-аналітики виявили, що 33 додатки з 360 досліджених є небезпечними у смартфонах українців і фактично працюють на рф і білорусь в Україні та ЄС.

Про це розповів у коментарі кореспонденту Укрінформу в Гаазі керівник розвідувальної агенції Molfar Артем Старосєк.
“Було досліджено 360 (8 категорій по 45) найпопулярніших додатків та ігор IOS та Android. З них 33 виявились небезпечними, оскільки створені або належать компаніям з російської федерації або республіки білорусь”, - розповів Старосєк.

Він відзначив, що небезпечними є додатки, які передають приватні дані користувачів силовим структурам російської федерації, а неетичними — з переглядом реклами (для безплатних додатків) або прямою оплатою послуг під час користування застосунками.

За його словами, серед потенційно небезпечних для Apple та Android є платні та безплатні додатки, серед яких, зокрема, мобільні додатки для планування платежів, вивчення іноземних мов, ігри.

Старосєк також розповів, що під час дослідження встановлювали країну, до якої відносили додаток. Наприклад, якщо компанія зареєстрована на Кіпрі, але більшість розробників у рф — це російська компанія. А якщо компанія створена в росії, але всі її члени залишили країну-терористку і переїхали до Польщі, вона в дослідженні отримувала статус польської.

“Причина та сама – податки. Платити податки в Польщі це нормально, платити податки в російській федерації – значить фінансувати терористів”, - сказав CEO Molfar.
Він додав, що над дослідженням додатків команда, яка складалася з трьох OSINT-фахівців, працювала тиждень. Загалом компанія Molfar налічує 50 штатних працівників, серед яких 35 - ресерч-аналітики, а OSINT-спільнота заснована Molfar, нараховує 200 волонтерів та понад 20000 підписників в Телеграмі.
“Ми активно співпрацюємо з державними органами в контексті протидії країні-терористу, а також навчаємо OSINT та HUMINT. Що стосується безпосередньо теми розслідування, матеріали уже є в ГУР та Мінцифрі”, - розповів CEO Molfar про команду.
Він також наголосив, що дуже важливо постійно нагадувати українцям про важливість інформаційної гігієни та не дати ворогу прокрастися в усі сфери життя українців.
Повний список додатків можна знайти за посиланням.
Як повідомляв Укрінформ, на нових фотографіях незаконно побудованого окупантами мосту через Керченську протоку видно, що там досі усувають пошкодження після вибуху. Супутникові знімки оприлюднив у Tвіттері OSINT-аналітик Брейді Ефрік.
Вибух із подальшою пожежею на Кримському мосту стався 8 жовтня. Після цього на мосту обвалилася частина автомобільного полотна.