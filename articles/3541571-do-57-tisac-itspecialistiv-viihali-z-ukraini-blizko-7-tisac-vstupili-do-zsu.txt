Станом на травень - червень з України за кордон виїхало від 50 тис. до 57 тис. ІТ-спеціалістів.

Про це свідчить дослідження IT Research Resilience, виконане у Львівському ІТ-кластері.
За даними IT Research Resilience, станом на травень-червень за кордон виїхало від 50 тис. до 57 тис. ІТ-спеціалістів. А приблизно 7 тис. айтівців стали до лав ЗСУ чи ТрО. Наразі приблизна кількість ІТ-фахівців в Україні сягає 228 тис. осіб.
Згідно з дослідженням, 57% опитаних хочуть жити в Україні. Більш рішуче на виїзд за кордон налаштовані досвідчені працівники, що мають пару або сім’ю. Найпоширенішими факторами, які провокують міграцію, є втрата житла або роботи.
Під час опитування було змодельовано три умовні сценарії розвитку подій в Україні та запропоновано ІТ-спеціалістам уявити себе через рік у кожному з них. При реалізації позитивного сценарію, який передбачає євроінтеграцію та лібералізацію економіки, 78% опитаних залишаться в Україні, а 12% - намагатимуться виїхати.
Медіанна зарплата в IT-галузі по Україні після 24 лютого становить 2 360 дол. Середній вік ІТ-спеціаліста - 31 рік. 71% працівників у цій індустрії - це чоловіки, 29% - жінки.
ІТ-індустрія за останні 5 місяців забезпечила надходження 3,2 млрд дол. до української економіки, ще 1 млрд грн перерахувала на армію, йдеться у дослідженні.
Як повідомляв Укрінформ, Міністерство цифрової трансформації розраховує збільшити частку ІТ-сектору у ВВП України до 10%. Про це під час International Diia Summit Brave Ukraine у Давосі в травні цього року заявив віцепрем'єр-міністр - міністр цифрової трансформації Михайло Федоров.