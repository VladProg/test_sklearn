У поточному році частину урядових програм буде спрямовано на підтримку роботодавців, які працевлаштовуватимуть українців з вразливих категорій, на що планується збільшити суму державних видатків.

Про це в коментарі кореспонденту Укрінформу повідомила директор Державної служби зайнятості (ДСЗ) Юлія Жовтяк.

«Цього року ми плануємо активно підтримувати роботодавців, які будуть працевлаштувати людей. Особливо тих, хто є соціально незахищеними. Ці програми налаштовані саме на допомогу роботодавцям», - сказала Жовтяк.
Зокрема, цього року мають запрацювати програми з компенсації роботодавцям частини заробітної плати за працевлаштування молоді, людей, яким до виходу на пенсію залишилося не більше 5 років, осіб з інвалідністю.
За словами директора ДСЗ, деякі програми запрацюють вже з 1 лютого, інші – з 1 травня. Нині до ухваленого Закону України від 21 вересня 2022 року №2622-ІХ «Про внесення змін до деяких законодавчих актів України щодо реформування служби зайнятості, соціального страхування на випадок безробіття, сприяння продуктивній зайнятості населення, у тому числі молоді, та впровадження нових активних програм на ринку праці» готується нормативна документація.
«Роботодавцю буде компенсовано витрати за працевлаштування за єдиним соціальним внеском, або 50% фактичних витрат на оплату праці. Мета цих програм – полегшити навантаження на фонд оплати праці. Я не можу ще анонсувати цифри, бо вони наразі не прийняті Кабміном, але на ці активні програми буде передбачено в кілька разів більше коштів, ніж торік», - підкреслила Жовтяк.
Як повідомлялося, у 2023 році продовжить діяти урядова програма щодо виплати компенсації роботодавцям за працевлаштування внутрішньо переміщених осіб. Відповідні зміни до Порядку надання такої компенсації Кабінет Міністрів ухвалив на засіданні 10 січня 2023 року. Рішення Уряду передбачає доповнення механізмів фінансування програми, зокрема шляхом коштів Фонду загальнообов’язкового державного соціального страхування України на випадок безробіття (в межах фінансових можливостей) та інших джерел, не заборонених законодавством.