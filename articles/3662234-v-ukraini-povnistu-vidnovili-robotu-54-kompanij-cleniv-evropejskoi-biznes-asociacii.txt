На сьогодні повністю відновили роботу 54% компаній – членів Європейської бізнес асоціації (ЕВА), ще 46% - працюють з певними обмеженнями.

Як передає Укрінформ, такі дані чергового опитування підприємців оприлюднила ЕВА, передає Укрінформ.
«Попри труднощі сьогодні усі компанії асоціації, що взяли участь у опитуванні, працюють, а саме 54% - у повному обсязі, а 46% - з деякими обмеженнями. У жовтні минулого року в повному обсязі працювали 44% компаній», - йдеться в повідомленні.
Серед бізнесів, що працюють частково, 44% обмежили географію діяльності, 23% закрили частину офісів/торгових точок/відділень, а 14% перевели діяльність в онлайн.
Як наголошують в ЕВА, за підсумками року більшість компаній повідомляють про падіння їхніх доходів у доларах США: у 29% відбулось падіння до 20%, у 54% – падіння на 21% і більше. Про зростання доходів звітувало 11% опитаних.

Водночас показник фінансової стабільності компаній покращується – 27% опитаних мають фінансові резерви на пів року, 23% – на рік, 36% - на рік та більше.
Згідно із оприлюдненими даними, 40% компаній зазнали безпосередньо втрати, до того ж 25% мають активи на окупованих територіях. Здебільшого - це обладнання, техніка, нерухомість, транспорт. Втрати бізнесу залишаються доволі високими: 32% повідомляють про втрати до $1 млн, 36% – про втрати в діапазоні $1-10 млн, 16% – про втрати більше $10 млн.
Головним викликом бізнесу на даний час є перебої з енергопостачанням - вплив ракетних атак на свою діяльність відчувають 89% (у жовтні - 47%).
Як повідомлялося, за даними НБУ, бізнес дещо послабив негативні очікування щодо динаміки обсягів виробництва товарів і послуг в Україні у наступні 12 місяців - до 83,5% порівняно з 79,5% у ІІІ кварталі 2022 року.