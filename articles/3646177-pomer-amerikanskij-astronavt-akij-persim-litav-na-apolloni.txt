Американський астронавт Волтер Каннінгем, який 1968 року здійснив політ на "Аполлоні-7" - першому пілотованому космічному кораблі серії "Аполлон", - помер на 91-му році життя.

Про це повідомляє DW, повідомляє Укрінформ.
"NASA завжди пам'ятатиме його внесок у космічну програму нашої країни і висловлює співчуття родині Каннінгема", - зазначили в Національному управлінні США з аеронавтики та дослідження космічного простору (NASA).
За словами директора NASA Білла Нельсона, місія Каннінгема сприяла розвитку американської програми дослідження Місяця Artemis ("Артеміда").
Волтер Каннінгем народився 16 березня 1932 року в Крестоні (штат Айова). Він розпочав службу у ВМС США 1951 року, у 1963 році був відібраний для здобуття професії астронавта.
До призначення в екіпаж "Аполлона-7" Каннінгем був членом основного екіпажу "Аполлона-2" та запасним пілотом місячного модуля в місії "Аполлона-1".
З 11 по 22 жовтня 1968 року він здійснив політ на "Аполлоні-7". Разом з астронавтами Волтером Ширрою-молодшим та Донном Айзлі відпрацьовував маневри, необхідні для стикування та виходу на місячну орбіту за допомогою третього ступеня ракети-носія "Сатурн-1Б".
Екіпаж успішно завершив вісім випробувань, запустивши двигун службового модуля, вимірявши точність роботи всіх систем космічного корабля та забезпечивши першу пряму телевізійну трансляцію дій команди на борту.
Каннінгем вийшов на пенсію з посади в NASA 1971 року і надалі очолював різні технічні та фінансові організації. Так, він обіймав керівні посади в компаніях Century Development Corp., Hydrotech Development Company та 3D International. Каннінгема введено до Зали слави астронавтів.
Фото: Getty Images