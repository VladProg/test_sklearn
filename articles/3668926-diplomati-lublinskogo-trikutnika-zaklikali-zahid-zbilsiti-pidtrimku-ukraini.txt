Дипломатичний десант країн "Люблінського трикутника", що об'єднує Україну, Литву та Польщу, у Вашингтоні закликав Захід збільшити підтримку України.

Про це повідомляє Укрінформ із посиланням на Голос Америки Українською.
«Дипломатичний десант країн "Люблінського трикутника", що об'єднує Україну, Литву та Польщу, у Вашингтоні закликав Захід збільшити підтримку України – голови парламентських комітетів трьох країн виступили у Hudson Institute та розповіли про свої зустрічі з представниками американської влади. Вільнюс та Варшава найкраще знають кремль, тож разом з Україною мають найкращу у світі експертизу протистояння путіну, кажуть учасники дискусії», - йдеться у повідомленні.




Голови парламентських комітетів закликали США та Захід до них дослухатися, адже саме країни Східної Європи тривалий час попереджали про войовничу стратегію путіна.




«Я можу порадити президентові США: слухайте країни, які знають росію, країни, які попереджали, але їх не слухали», - закликав голова Комітету у закордонних справах парламенту Польщі Радослав Фогель.




Зазначається, що політики нагадали, що до широкомасштабного вторгнення росії в Україну, Захід лише відмахувався від східноєвропейців і поблажливо вказував, що, мовляв, ті помиляються: з москвою можна мати справи, мовляв якщо вести бізнес з росією і при цьому іноді критикувати за порушення демократії, то це дозволить зробити путінський режим кращим.




Литовський парламентарій Жиґімантас Павільоніс символічно назвав спроби умиротворити кремль «обіймами зі злом». «Дурна ідея, що грошима можна змінити вбивцю, коли ти кладеш йому гроші у кишеню, відкриваєш ринок, даєш технологію, а він після цього стає святенником», - сказав він.




І литовський, і польський парламентарії категорично заперечили ідею, що сьогодні Україна має йти на переговори з росією та погоджуватися на умови кремля, нехтуючи власними інтересами. путін сприйматиме це як слабкість. Адже ніхто не покарав кремль у попередні роки за порушення міжнародного права.




«США та Захід були вражені путінською промовою на мюнхенській конференції в 2007. Колективний Захід почав дослухатися до його порядку денного. І що це за порядок денний? Вбивства, окупація, руйнування. Це фашистський порядок денний. Питання до Заходу. Чи він продовжить мюнхени, ялти, мінськи? Чи ви продовжите співпрацю зі злом? Просто здаватиме території? Дозволите, щоб демократія була вбита глобально? Чи ви будете битися за цінності, які записані в Конституції та Статуті ООН? На мою думку, час битися», - зауважив Жиґімантас Павільоніс.




Польський парламентарій Радослав Фогель висловив таку думку: зараз потрібно зупинити росію. І для цього надати всю необхідну зброю Україні. Він відкинув аргументи тих, хто вважає, що передача західних винищувачів призведе до нової ескалації війни: «путін у Мюнхені говорить, що розширення НАТО приведе до війни. І ми не збільшили НАТО. Ми пообіцяли щось теоретичне Україні і Грузії на саміті в Бухаресті. Ми зробили, що хотів путін. І до чого це призвело? До війни. У Грузії у 2008 році. І анексія Криму у 2014 році. І повномасштабна війна зараз. путін не потребує бути спровокованим. Він cам провокує, якщо ми прогинаємося під його волю».




У Литви є стратегія протистояння кремлю, зауважив литовський парламентарій і додав, що Вільнюс, як ніхто інший, знає тактику путіна – створити провокацію, підняти ставки і запропонувати розв’язати кризу, але за рахунок іншої сторони. кремль нагнітає страх і шантажує ним. «Вони знають, що ви боїтеся ескалації, і вони контролюють вас завдяки страхові», - підсумував Жиґімантас Павільоніс.




Голова Комітету Верховної Ради з питань зовнішньої політики та міжпарламентського співробітництва Олександр Мережко додав: “Не можна погоджуватися на ядерний шантаж. Якщо ми на це підемо, одного дня путін шантажуватиме США, вимагаючи Аляску. Це неправильна логіка. З того, що ми бачимо, путін - боягуз. Коли його провокації зустрічають силу, він відходить. Найкращий приклад – Швеція і Фінляндія і їх вступ в НАТО. путін нічого не зробив проти цього».




І литовський, і польський парламентарії закликали владу США не зменшувати військову підтримку України, наголосивши, що наступним кроком має стати швидке набуття членства Україною як в НАТО, так і в ЄС. А щоб не піддаватися на провокації росії, країни НАТО мають відновити свою військову міць і припинити тактику останніх років, коли на власних арміях країни блоку заощаджували.




Литва і Польща подають приклад, витрачаючи на оборону більше, ніж того вимагають правила НАТО, відзначили український, польський та литовський парламентарії, висловивши сподівання, що Україна має двопартійну підтримку в Конгресі, й Америка залишається надійним союзником.




Як повідомлялося, 24 лютого 2022 року розпочалося повномасштабне вторгнення російської федерації в Україну.