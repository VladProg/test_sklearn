Британська компанія Vertical Aerospace заявила про перший політ прототипу електричного аеротаксі VX4 з вертикальним зльотом і посадкою (eVTOL).

Як передає Укрінформ, про це повідомляє New Atlas.
Аеротаксі VX4 — це п’ятимісна конструкція з пілотом спереду та чотирма пасажирами. Загалом летючий апарат має вісім великих повітряних гвинтів.

У Vertical Aerospace стверджують, що електричне аеротаксі може набрати вражаючу максимальну швидкість в 325 км за годину, а запас ходу становить понад 161 км.

Зазначається, що під час першого польоту VX4 злетів на висоту у 1,5 метра, проте компанія далі хоче здійснювати тестування на висоті до 50 метрів, і з часом дійти до висоти між 1 500 і 3 000 метрів.

Компанія планує розпочати надання комерційних послуг вже у 2025-му році. Вже відомо про 1 400 попередніх замовлень літаючого апарату.

Як повідомляв Укрінформ, китайська компанія Autoflight показала автономний політ аеротаксі Prosperity I з вертикальним зльотом і посадкою (eVTOL).
Фото: Vertical Aerospace