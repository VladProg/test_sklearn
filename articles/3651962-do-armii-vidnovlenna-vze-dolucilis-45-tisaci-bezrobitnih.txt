У межах проєкту «Армія відновлення» до виконання суспільно корисних робіт залучено майже 4,5 тис. безробітних українців, на оплату праці яких спрямовано 29 млн грн.

Як передає Укрінформ, про це повідомила пресслужба Міністерства економіки.
“Ми продовжуємо залучати безробітних до відбудови країни і вже з січня до Армії відновлення долучилось майже 800 осіб, яким держава виплатила за виконання суспільно корисних робіт 5 млн грн. Загалом зі старту проекту в кінці вересня 4,5 тисячі людей, що були тривалий час - в середньому понад чотири місяці - без роботи, отримали її. І отримують за виконання робіт оплату в розмірі щонайменше 6700 грн”, - зазначила заступниця міністра економіки України Тетяна Бережна.
Повідомляється, що суспільно корисні роботи проводяться у Сумській, Київській, Полтавській, Донецькій, Чернігівській, Рівненській, Запорізькій, Житомирській, Волинській областях. Найбільше безробітних залучено у Полтавській області - 1257 осіб, Сумській - 887 осіб, Київській області - 809 осіб.
Загалом за виконання таких робіт безробітним вже виплачено з моменту старту проекту 29 млн грн.
Як повідомлялось, в Україні запустили проєкт «Армія відновлення», який дозволяє повернути безробітних до економічно активного життя. Види суспільно корисних робіт залежать від потреб конкретного регіону.
Найчастіше людей залучають до укріплення дамб, розчищення узбережжя біля водойм та річок; заготівлі дров для населення; розвантаження гуманітарної допомоги; ремонтно-відновлювальних робіт у приміщеннях соціальної сфери; упорядкування, відновлення та благоустрою міст.