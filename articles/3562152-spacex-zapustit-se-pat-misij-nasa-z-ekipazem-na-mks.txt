Компанія SpaceX Ілона Маска підписала з Національним управлінням з аеронавтики і дослідження космічного простору (NASA) договір про запуск ще п’яти місій з астронавтами на Міжнародну космічну станцію (МКС).

Як передає Укрінформ, про це повідомляє Space.com.
Загальна вартість контракту становить 1,4 мільярда доларів США.
В американському відомстві заявили, що угода, яка передбачає використання космічного корабля SpaceX Crew Dragon і ракети-носія Falcon 9, дозволить NASA мати безперебійний доступ США до МКС до 2030 року.
Договір із компанією Маска охоплюватиме місії від Crew-10 до Crew-14, тобто загалом приблизно 20 місць на космічному кораблі.
Очікується, що місію Crew-5 SpaceX запустить на початку жовтня, а Crew-4 знаходиться на космічній станції прямо зараз.
Зазначається, що у той час як NASA робить ставку на те, щоб капсула Starliner від компанії Boeing відносно скоро доставляла людей у космос, наразі SpaceX є єдиною компанією, сертифікованою для виконання оперативних місій з екіпажем для відомства.
Як повідомляв Укрінформ, перший космічний політ виготовленої компанією Boeing капсули Starliner з астронавтами на борту відкладено до наступного року через ремонт капсули після останнього випробувального польоту.
Фото: NASA/Aubrey Gemignani