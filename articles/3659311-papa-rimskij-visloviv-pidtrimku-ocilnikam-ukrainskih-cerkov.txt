Папа Римський Франциск висловив підтримку очільникам українських церков у їхніх стараннях захистити права людини.


Як передає Укрінформ, про це Папа Римський написав у своєму посланні до ВРЦіРО, повідомляє пресслужба Православної церкви України.
«Хочу вам сказати, що я з вами у підтримці сімей, дітей, людей похилого віку, хворих, найбільш вразливих осіб. Я разом з вами у захисті прав віруючих кожної релігійної спільноти, особливо тих, які зазнають кривди і переслідування. Я з вами у зусиллях на благо ув’язнених і поневолених з політичних мотивів. Я підтримую ваші старання, спрямовані на відновлення поваги з боку всіх до принципів і норм міжнародного права та основоположних прав людини.І я вважаю Божою благодаттю те, що всі ці ініціативи ви ухвалюєте і реалізуєте разом, як брати», - написав Папа Франциск.
Понтифік висловив радість, що бачить релігійну спільноту України об’єднаною в прагненні миру і добра для України.
«Ваші діяння, здійснені з наполегливістю і мужністю, ефективно готують завтрашній день, день миру, в якому економічні та політичні інтереси, що породжують війну, нарешті поступляться місцем спільному благу народів. Щодня я молюся про це. Молюся з вами і за вас, дорогі брати, за ваш народ, за улюблений український народ», - додав Папа Римський.
Як повідомлялося, Папа Римський Франциск вперше зустрівся з делегацією Всеукраїнської Ради Церков і релігійних організацій.