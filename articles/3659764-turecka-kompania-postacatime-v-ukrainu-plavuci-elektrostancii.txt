Турецька компанія Karpowership підписала меморандум про взаєморозуміння з українською національною компанією АТ «Енергетична компанія України» (ЕКУ) щодо реалізації в Україні проєкту енергопостачання за допомогою плавучих електростанцій потужністю 500 мегаватів.

Про це заявили у компанії Karpowership, повідомляє Укрінформ з посиланням на турецьке державне інформаційне агентство “Анадолу”.

“Плавучі електростанції компанії зможуть задовольнити потреби в електроенергії 1 млн домогосподарств”, - цитує агентство заяву компанії.
Одним з основних рішень є розміщення плавучих електростанцій у портах Молдови та Румунії та постачання електроенергії в українську мережу через ці країни. Karpowership і ЕКУ проведуть переговори з владою Румунії та Молдови щодо впровадження цього рішення.
Меморандумом про взаєморозуміння передбачається, що плавучі електростанції потужністю 500 мегаватів почнуть постачати електроенергію оперативно, для цього обидві сторони діятимуть спільно, щоб отримати необхідні дозволи та співпрацювати з третіми сторонами.
“Плавучі електростанції пропонують швидкі, надійні та гнучкі рішення проти обмежень електроенергії, і ми готові підтримати Україну в цьому якомога швидше”, - сказала представниця компанії, очільниця Trade Group Karpowership Зейнеп Харезі.
Загалом Karpowership має потужність виробництва електроенергії 6 гігаватів, що складається з 36 плавучих електростанцій.
Як повідомляв Укрінформ, раніше йшлося про те, щоб силові кораблі були розміщені біля Одеси. Але оскільки немає жодних гарантій безпеки, було вирішено розглянути можливість постачання електроенергії через інші країни.
Фото: www.aa.com.tr