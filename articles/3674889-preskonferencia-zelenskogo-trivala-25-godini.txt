У Києві завершилася пресконференція Президента Володимира Зеленського для засобів масової інформації.

Як повідомляє кореспондент Укрінформ, захід тривав 2,5 години.
За даними Офісу Президента, загалом було акредитовано понад 300 осіб із близько 170 медіа.

Захід транслювався наживо на ресурсах Офісу глави держави та телемарафону "Єдині новини".
Ключові тези:
Далекобійна зброя – це, в першу чергу, захист цивільного населення, і її дуже не вистачає Україні
"Треба роз’яснювати партнерам, що далекобійна зброя – це захист цивільного населення. Тому що в уявлені багатьох держав є, що Україні потрібна далекобійна зброя, щоб бити по рф. І цей наратив розповсюджують різні інституції, і не тільки в рф. А в багатьох столицях світу".
Зеленський – про завершення війни цьогоріч: Слабкість всередині країни є найбільшим викликом
"Найважливіше – це єдність. Це важливе для підтримки. Навіть якщо недостатньо зброї, набоїв, знаряддя, то ми, звісно, можемо програти, але тут головне, що ми втрачатимемо своїх людей. І для нашої країни це буде ще одним викликом. Найбільша проблема, яка може статися, – це слабкість всередині країни".
***
Україна у контексті євроатлантичної інтеграції обговорює гарантії безпеки з Євросоюзом, Великою Британією та Сполученими Штатами
"Що стосується викликів на шляху до Альянсу, ми хочемо мати гарантії безпеки. З якими державами ми про це говоримо? З ЄС, ми говоримо про це з Великою Британією, ми говоримо про це зі США. Поки що це коло, з ким ми обговорювали це запитання".
***
Україна не має права впасти і повинна вберегти європейський континент від страшної глобальної війни, бо росія може піти далі
"Україна не має права впасти заради того, щоб зберегти просто європейський континент від страшної глобальної війни. Я ще раз підкреслюю - я вважаю, що росія може піти тоді далі. І далі подивіться, які є держави, де вони хочуть мати вплив, де радянський союз мав вплив, де вони мали це як частину радянського союзу, де просто вони не мали це своєю територією, але там були їхні КДБ, або там стояла їхня армія. Просто проаналізуймо, де це може бути, і ви зрозумієте - це буде хаос. Допустити цього не можна”.
***
Зеленський вважає, що єдине слабке місце міжнародної збройної допомоги - терміни її реалізації
"У нас вірять, нам допомагають - танкова коаліція, ви знаєте про неї. Багато держав вже її підтримали. На жаль, це довгий процес. Єдине слабке місце - це терміни, бо це втрати людей... Тому: пришвидшення постачання зброї, ППО для захисту неба, а також різних дронів-ловців".
***
Українська влада готується до повернення Криму, і щодо цього питання потрібно працювати
"Відповідаючи на (питання про – ред.) терміни і кроки, можу вам сказати тільки одне: все залежить від нас. Від нас всіх це залежить. Є військові кроки, ми до них готуємося. Ми готові морально. Ми готуємося технічно - зброєю, посиленням, формуванням бригад, зокрема формуванням бригад наступу, різної категорії і різного характеру".
***
Зеленський сподівається, що Південна Корея знайде можливість надати Україні військову допомогу
"Ми запрошували керівництво Південної Кореї в Україну, ми готували візит нашого прем’єр-міністра в Південну Корею – це було в той момент, коли я не міг виїжджати з України. Ми дуже зацікавлені у наших двосторонніх відносинах, це дуже важливо для нас. І я гадаю, що ми можемо їх далі розвивати. Є деталі, які обговорюються з іншими країнами про цю чудову країну, і я сподіваюсь, що вона знайде можливість допомогти Україні".
***
Президент України Володимир Зеленський планує зустрітися з лідером КНР Сі Цзіньпіном
"Перш за все я планую зустрітися із Сі Цзіньпіном і вважаю, що це буде на користь нашим державам і безпеці у світі. У нас із Китаєм великий товарообіг. Питання не тільки у війні. Питання в тому, що ми держави, які зацікавлені в тому, щоби зберегти економічні відносини".
***
Зеленський буде радий поверненню співробітників посольства Австралії до Києва, особливо якщо вони приїдуть на бронемашинах Bushmaster
"У нас був дуже великий дефіцит броньованої техніки. Я не хотів би надавати всю інформацію, скільки одиниць цієї техніки ми отримали від Австралії, але це чудово. Саме тому я дуже хотів би потиснути руку послу Австралії. Повертайтеся, але на Bushmaster – нам треба ще".
***
Якщо США не будуть підтримувати Україну, вони втратять НАТО
"Що я можу сказати тому відсотку американців, який збільшується? Я можу сказати тільки одне: якщо вони нас не зрозуміють, якщо вони не будуть підтримувати Україну, вони втратять НАТО, вони втратять впливовість США, лідерські позиції, які справедливі, які є у світі, і вони втратять державу, підтримку держави, в якій 40 млн людей, в якій мільйони дітей. Невже американські діти інші ніж наші? Невже американці не люблять те саме, що ми? Невже ми такі різні? Я впевнений, що ні".
***
Тиск на російських олігархів змусить їх змінювати політику всередині рф
"Більше тиску, більше санкцій і більше ізоляції на росію, і їх еліта буде думати, що їм таке зробити всередині держави, з їх новою політикою, щоб хтось хотів сісти за стіл (переговорів – ред.). Ми в цьому зацікавлені".
***
ООН на сьогодні є найбільш оптимальним майданчиком для створення спеціального трибуналу щодо злочинів рф проти України
"Всі кроки починаються з політичного єднання і політичної підтримки. Так, майданчик ООН, може, не універсальний, але тим не менш, такого майданчика, де було б більше держав, які можна об’єднати політично, я поки що не бачу. І на цьому майданчику ми можемо підтримати створення спеціального трибуналу за злочини рф, за агресію. І також ми працюємо над створенням спеціального механізму щодо компенсації всіх збитків, завданих агресією росії на території нашої держави, нашій державі і нашим людям. Це велика робота".
***
Зеленський хотів би, аби Ізраїль був не медіатором у розв'язаній росією проти України війні, а обрав конкретну сторону
"У нас було багато різних розмов, із різним керівництвом, публічних, непублічних, у різних форматах і на різних територіях. Було складно змінити позицію (єрусалима - ред.), тому що в Ізраїлю не проста ситуація з росією, з Іраном, Сирією тощо. Але я дуже хотів, щоб вони були не медіаторами в цій війні, а щоб обрали сторону. І авжеж, я хотів би, щоб вони обрали сторону України... Я знаю всі відповіді на ваші запитання, але я не зможу їх дати. Я не можу підставити покращення відносин України й Ізраїлю, які почалися".
***
Повномасштабна війна, розпочата росією, почала перезавантаження НАТО
"Але у більшості своїй, я вважаю, що це іде реформування стану своєї оборонної системи (у різних країнах – ред.). І мені здається, що це дуже правильні кроки. Бо всі побачили, чого можна очікувати від рф".
***
Зеленський сподівається, що Китай стоятиме на боці справедливого миру і не постачатиме зброю росії
"Я хочу вірити, що Китай буде на боці справедливого миру, а це значить, на нашому боці, скажу вам відверто. І для мене це важливо. Я дуже хочу вірити, що Китай не буде постачати зброю в росію. І для мене це пункт номер один".
***
За час війни Зеленського найбільше розчарували посадовці, які виїхали 24 лютого замість того, щоб захищати свою державу
"Розчарували всі ті, хто поїхали 24 числа. Всі ті, хто виїхали з Києва, ті, хто виїжджали з міст, сіл, які повинні керувати державою, або охороняти її, битися за неї. Всі ці люди мене розчарували".
***
Україна сама визначить, у якому форматі ставити крапку у війні з росією
"Припиніть нас бомбити, припиніть вбивати цивільне населення, припиніть вбивати всю нашу інфраструктуру, енергетику, питну воду. Припиніть бомбування міст, сіл, вбивати просто тварин - собак, котів, припиніть палити ліси. Ось все це вони (рф – ред.) припиняють, і тоді ми їм скажемо, у якому форматі ми будемо дипломатично ставити крапку".
***
Зеленський заявив, що зараз уже не може сісти за стіл переговорів із путіним
"Я говорив: посадіть путіна за стіл переговорів. Я йому (Ердогану – ред.) говорив. І не тільки йому. Я говорив багатьом, що не можна допустити ризику повномасштабної війни. Він (президент Туреччини – ред.) не зміг тоді це зробити. І не тільки він. Зараз він вважає, що може, але зараз ми не можемо. Це вже не та людина (йдеться про путіна). Там немає з ким говорити".