Україна хоче, щоб весняна проміжна оцінка виконання семи рекомендацій Європейської Комісії для старту перемовин про вступ до ЄС, була офіційною.


Про це заявила віцепрем’єр з питань європейської та євроатлантичної інтеграції Ольга Стефанішина на спільному засіданні уряду України та Європейської Комісії, повідомляє кореспондент Укрінформу.
«З моменту надання Україні статусу кандидата на членство в Європейському Союзі ми провели велику роботу. І я дякую вам, пані президентко (Президент Єврокомісії Урсула фон дер Ляєн - ред.), і колегам з Європейської Комісії, що ви її оцінили і визнали. Ми сьогодні підходимо до моменту підбиття перших офіційних підсумків. Щоб рухатися вперед, ми маємо визначати наші кроки. Важливо зробити цю оцінку офіційною», - сказала Стефанішина.
Вона зазначила, що настав унікальний момент для досягнення амбітних цілей європейської інтеграції і трансформації країни та підготовки її до перемоги.
«Ми вдячні колегам з Європейської Комісії за те, що ви погодилися весною зробити проміжну оцінку. Для нас це дуже важливо. Ми також розраховуємо на великі і позитивні рішення в жовтні цього року. Оцінка навесні дозволить нам ще більше сконцентруватися і спланувати нашу роботу», - акцентувала віцепрем’єр.
Своєю чергою Прем’єр-міністр України Денис Шмигаль заявив, що Україна очікує на потужний сигнал щодо наближення початку переговорного процесу про повноправне членство в Європейському Союзі.

Про це він повідомив під час спільного засідання уряду України та Європейської Комісії у Києві.
Він зазначив, що в Україні завершують виконання семи рекомендацій Єврокомісії і результати представлять на саміті Україна-ЄС.
«Очікуємо на потужний політичний сигнал щодо наближення початку переговорного процесу про членство. Ми очікуємо, що навесні цього року Європейська комісія надасть формальну оцінку процесу виконання Україною семи рекомендацій з додатковими пропозиціями, за умови виконання яких Єврокомісія зможе рекомендувати Європейській раді розпочати переговори з Україною наприкінці 2023 року», - сказав Шмигаль.
Він додав, що за останній рік Україна досягла значного прогресу у питанні європейської інтеграції та проведення пов’язаних із цим процесом реформ.
«Приєднання до ENTSO-E (Європейська мережа операторів системи передачі електроенергії - ред), скасування квот і мит на українські товари, лібералізація перевезень, митний безвіз, приєднання до програми «Цифрова Європа», статус кандидата, сотні законів і урядових актів, направлених на зближення з ЄС, - це те, що робить нас сильнішими і набагато ближчими до ЄС», - зауважив Шмигаль.
Як повідомляв Укрінформ, 23 червня минулого року глави держав та урядів Європейського Союзу ухвалили рішення щодо надання Україні статусу країни-кандидата на входження до ЄС. Цей статус наданий без умов, проте має бути виконано деякі рекомендації Єврокомісії. У січні цього року Шмигаль заявив, що Україна має пройти шлях переговорів про вступ до Європейського Союзу менш ніж за два роки.
Сьогодні в Києві відбулася зустріч членів Колегії Європейської комісії на чолі з її президентом Урсулою фон дер Ляєн з урядом України. Теми для обговорення - підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.

Як повідомлялося, у червні 2022 року Єврокомісія рекомендувала надати Україні статус країни-кандидата в члени ЄС за умови виконання сімох рекомендацій, які стосуються боротьби з корупцією та відмиванням коштів, ухвалення антиолігархічного законодавства та нового закону про ЗМІ, забезпечення прав національних меншин, а також конституційної, антикорупційної та судової реформ.
Президентка Єврокомісії Урсула фон дер Ляєн із членами Колегії Єврокомісії сьогодні. 2 лютого, вранці прибула до Києва для проведення переговорів з урядом України.