В Україні на на державному рівні відзначатимуть 300-річчя від дня народження Григорія Сковороди - українського філософа, просвітителя-гуманіста, поета й педагога.

Таке рішення ухвалив Кабінет Міністрів під час засідання 12 жовтня, передає Укрінформ із посиланням на пресслужбу Міністерства культури на інформаційної політики.
У МКІП наголосили, що сприяли тому, аби дата ювілею відомого українця увійшла до переліку ювілейних дат ЮНЕСКО 2022 року.
Зокрема, в органах державної влади та місцевого самоврядування, в закладах освіти, культури, наукових установах, музеях України відбудеться низка заходів, присвячених творчій та культурно-громадській діяльності Сковороди: урочистості, тематичні виставки, круглі столи, бесіди, семінари, літературні читання, екскурсії.
«Сьогодні дуже важливо продовжувати життя та популяризацію нашої культури, проти якої воює ворог. Варварське знищення Національного музею Григорія Сковороди у селі Сковородинівка на Харківщині й іншої культурної спадщини тому підтвердження. Це свідомі злочини російських загарбників, бо ворог намагається стерти нашу ідентичність. Григорій Сковорода — один з найяскравіших українців. Заради нашого майбутнього маємо популяризувати спадщину видатного письменника та громадського діяча й тримати стрій, наближаючи перемогу України», — зазначив міністр культури та інформаційної політики Олександр Ткаченко.
Раніше оргкомітет під головуванням Ткаченка схвалив план заходів з відзначення 300-річчя від дня народження Григорія Сковороди, а МКІП презентувало айдентику національної кампанії «Світ Сковороди».
Всі заходи з нагоди вшанування пам'яті Григорія Сковороди відбуватимуться з урахуванням воєнного стану з дотриманням правил безпеки.
Як повідомлялося, у травні внаслідок прямого влучання російського снаряда знищено Національний літературно-меморіальний музей Григорія Сковороди у селі Сковородинівка.