Україна перебуває у щоденній готовності до нових масованих обстрілів з боку росії, але у разі їх відсутності, новорічні свята пройдуть без аварійних відключень.

Про це повідомив Прем'єр-міністр України Денис Шмигаль під час засідання уряду, передає Укрінформ.
«Ми розуміємо, що росія готується продовжити атаки на українську енергосистему. Тож перебуваємо у щоденній готовності до нових масованих обстрілів. Це може статися будь-коли: сьогодні, завтра чи навіть напередодні Нового року. Хочу підкреслити: у разі відсутності обстрілів новорічні свята пройдуть без аварійних відключень», - зазначив очільник уряду.

Відео: Офіційний телеграм-канал Прем‘єр-міністра України
За його словами, після аварійно-відновлювальних робіт вдалося повернути в мережу два блоки теплових електростанцій. Наразі триває процес відновлення інфраструктури, зростає кількість споживачів, яким хоча б частково відновлено споживання.
«Діє відпрацьований алгоритм пріоритетності заживлення споживачів. На першому місці – критична інфраструктура, на другому – ВПК, на третьому – важливі виробництва, на четвертому – житловий фонд», - додав Шмигаль.
Як повідомлялося, починаючи з 10 жовтня росіяни випустили на українські енергетичні об'єкти понад тисячу ракет і дронів. Енергосистема витримала дев’ять хвиль масованих терористичних атак. Наразі енергетики роблять усе можливе для відновлення енергетичної інфраструктури.
Фото: Кабмін