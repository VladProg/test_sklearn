Вищий антикорупційний суд наклав грошове стягнення на народну депутатку, яка не зʼявилася на судове засідання у справі про декларування недостовірних відомостей.

Як передає Укрінформ, про це Спеціалізована антикорупційна прокуратура повідомляє в Телеграмі.


«14 лютого 2023 року колегія суддів ВАКС задовольнила клопотання прокурора САП про накладення грошового стягнення на народного депутата, обвинувачену в умисному внесенні суб’єктом декларування свідомо недостовірних відомостей до декларації особи, уповноваженої на виконання функцій держави або місцевого самоврядування, у зв’язку із неявкою до суду», – ідеться в повідомленні.


Зазначається, що, погодившись із доводами прокурора, суд визнав причини неявки депутатки неповажними та зобов’язав її сплатити грошове стягнення. Сума штрафу не уточнюється.
Наступне засідання призначене на 16 лютого.


Як нагадали в САП, слідство встановило, що в декларації за 2020 рік обвинувачена не вказала дві квартири в Києві загальною вартістю понад 3,5 млн гривень та автомобіль Cadillac. Це майно перебувало в неї у користуванні. Також депутатка не внесла відомості про нежитлові приміщення в Харкові, що належать їй на праві власності.


Загалом вона не задекларувала рухоме й нерухоме майно на суму понад 4,4 млн гривень.


Як повідомляв Укрінформ, ВАКС обрав запобіжний захід у вигляді тримання під вартою з альтернативою внесення застави ексдепутату Верховної Ради VIII скликання у справі про заподіяння приватному банку збитків на понад 112 млн грн.