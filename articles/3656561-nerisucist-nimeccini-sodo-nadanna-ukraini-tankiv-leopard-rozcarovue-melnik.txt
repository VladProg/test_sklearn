Заступник міністра закордонних справ України Андрій Мельник висловив розчарування нерішучістю Німеччини в питанні відправки танків Leopard 2 в Україну.

Про це він заявив в інтерв’ю CNN, передає Укрінформ.
«Ми розчаровані. Але рішення ще не прийнято і ми сподіваємося, що уряд у Берліні серйозно сприйме всі занепокоєння, які він почув (у п’ятницю) на Рамштайні», – сказав Мельник.
«Після 331 дня жорстокої війни, яку росія веде проти України, вони (німці – ред.) все ще проводять інвентаризацію запасів Бундесверу й промисловості та перевіряють, чи є у них що відправити в Україну. Це просто смішно», – додав він.
Як повідомлялося, 20 січня міністр оборони ФРН Борис Пісторіус сказав, що союзники не дійшли згоди щодо надання Україні Leopard 2 на зустрічі у форматі "Рамштайн", але додав, що рішення з цього питання може бути прийняте дуже швидко.
Пісторіус також зазначив, що доручив перевірити, якими є запаси танків у Бундесвері та у промисловості.
Тим часом міністр оборони України Олексій Резніков анонсував початок навчання українських військових на танках Leopard.