Єдиний спосіб зупинити російську агресію полягає у наданні Україні танків, літаків та далекобійної зброї, а також запровадження нових санкцій проти російської військової промисловості, енергетичного та банківського секторів, а також пропагандистських ЗМІ та путінських дружків.

Про це заявив постійний представник України при міжнародних організаціях у Відні Євгеній Цимбалюк під час засідання Постійної ради ОБСЄ, передає власний кореспондент Укрінформу.
"Колеги, нам потрібні сміливі та рішучі кроки для забезпечення нашої спільної перемоги та припинення людських страждань. Існує єдиний спосіб зупинити російську агресію – за допомогою танків, бойових літаків і далекобійної зброї, за допомогою нових санкцій проти російської ракетної та безпілотної промисловості, енергетичного сектору, банківської справи, засобів масової інформації, а також за допомогою нових персональних обмежень проти путінських друзів", - сказав він.
Посол наголосив, що ці рішення необхідні, зокрема, для того, щоб покласти край ракетним обстрілам всієї України та терористичним атакам на прикордонні території у Сумській, Чернігівській та Харківській областях, які росія продовжує здійснювати щодня. Вони необхідні для того, "щоб повернути свободу та повагу до прав людини на Кримський півострів".
За словами Цимбалюка, попри 11 місяців невдач і великих втрат, російський президент "готується до нової хвилі агресії". "Чіпляючись за владу, путін хоче кинути в бій ще більше своїх людей. І українські захисники платять високу ціну за те, щоб стримувати російську армію та захищати європейську свободу і безпеку", - сказав він.
Очільник української місії в ОБСЄ наголосив, що росія лише імітує прагнення до миру, а насправді хоче добитися паузи, щоб перегрупувати сили та розпочати нову хвилю ескалації.
"Незважаючи на всі ці імітації, очевидно, що росія не змінила своїх цілей щодо України, які полягають у знищенні однієї з найбільших держав Європи та винищенні української нації. До речі, вчорашня заява президента путіна свідчить про те, що він спотворює не лише історію України, але й розмірковує про росію як про гаранта суверенітету інших європейських країн. Це – нісенітниця з 19-го століття", - заявив Цимбалюк.
Як повідомляв Укрінформ, раніше генеральний секретар НАТО Єнс Столтенберг висловив переконання, що партнери повинні допомогти Україні перемогти на полі бою та створити умови для завершення війни за столом переговорів на її умовах.