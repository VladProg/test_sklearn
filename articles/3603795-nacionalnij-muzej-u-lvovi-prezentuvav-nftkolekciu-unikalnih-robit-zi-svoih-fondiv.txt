Національний музей імені Андрея Шептицького у Львові (НМЛ) та V-Art створили NFT-колекцію «Альтернативні виміри». Частину коштів від продажу NFT спрямують на відбудову музеїв, які постраждали внаслідок російського вторгнення.

Про це Укрінформу повідомила преслужба музею.
«Національний музей імені Андрея Шептицького та V-Art створили NFT-колекцію «Альтернативні виміри» До неї увійшли 26 робіт видатних українських та європейських митців зі збірки НМЛ. Усі твори мистецтва (як класичні, так і сучасні) представили у віртуальній галереї на платформі V-Art, і їх можна придбати як NFT. Частину виручених коштів буде спрямовано на посилення системи безпеки музею, подальше оцифрування фондів і підтримку функціонування НМЛ, іншу частину – на відбудову музеїв, зокрема Чернігівського обласного художнього музею імені Григорія Галагана, які постраждали під час повномасштабної війни», - повідомили в музеї.






Національний музей у Львові презентував NFT-колекцію унікальних робіт зі своїх фондів / Матеріали надані пресслужбою Національного музею імені Андрея Шептицького у Львові








































Серед авторів, роботи яких представлені в колекції «Альтернативні виміри»: Олександр Архипенко, Олена Кульчицька, Леопольд Левицький, Никифор (Епіфаній) Дровняк, Рембрандт ван Рейн, Джованні Батіста Тьєполо та інші.
Загалом над реалізацією проєкту працювали впродовж 7 місяців.

Презентація NFT-колекції відбулася 29 жовтня в головній будівлі НМЛ. Присутні змогли прогулятися віртуальною галереєю за допомогою VR-шоломів. Усі охочі можуть відвідати виставку в онлайн-режимі на ресурсах платформи V-Art.
Як повідомляв Укрінформ, NFT-колекція «Альтернативні виміри» вперше представить широкій авдиторії цифрові версії творів видатних українських та європейських митців, що ніколи не потрапляли до постійної експозиції через свої фізичні властивості, зокрема надмірну чутливість до вологи і світла та недостатню охорону приміщень музею. Шедеври, які Національний музей у Львові збирав протягом усього свого існування – зокрема рисунки італійських художників XVII-XVIII століть, українські народні гравюри в техніці деревориту XVIII-XX століть, офорти Рембрандта – будуть оцифровані та доступні на маркетплейсі V-Art 27 жовтня 2022 року.