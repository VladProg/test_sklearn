Австрія через свою нейтральність не постачає озброєння та військову техніку (ОВТ) Україні, але й не перешкоджає це робити іншим країнам, зокрема, не блокуючи постачання ОВТ через Європейський фонд миру ЄС.

Як передає власний кореспондент Укрінформу, про це заявив журналістам глава МЗС Австрії Александер Шалленберг у рамках участі у понеділок у засіданні Ради міністрів закордонних справ країн Європейського Союзу.
"Було зовсім не так. Я ніколи не займав скептичну позицію, а натомість просто говорив, що ми, Австрія, як нейтральна країна не можемо брати участь у цьому. Але ми не перешкоджаємо іншими", - прокоментував австрійський міністр питання про те, що раніше він досить скептично ставився до постачання в Україну важкого озброєння.
Шалленберг вказав на те, що, наприклад, Австрія не бере участь у постачанні летальної зброї в Україну через Європейський фонд миру, зайнявши позицію так званого конструктивного утримання, але й "не перешкоджає іншим країнам рухатися вперед". "Це – та лінія, яку ми поділяємо разом з іншими нейтральними державами всередині ЄС", - сказав він.
Коментуючи питання постачання танків в Україну, міністр заявив, що Австрія "звичайно, дуже уважно слідкує за цією дискусією". Але оскільки країна сама не постачає ніякої бойової техніки в Україну, то навряд чи їй треба тут до чогось закликати. "Думаю, що країни, яких це стосується, ухвалять рішення", - додав він.
Як повідомлялося, 23 січня у Брюсселі відбувається засідання Ради міністрів ЄС із закордонних справ. Учасники розглядають, зокрема, виділення на військову підтримку України сьомого траншу у 500 млн євро з Європейського фонду миру, а також 45 мільйонів євро для забезпечення діяльності Допоміжної військової місії ЄС для України, в межах якої різні країни ЄС долучені до тренування українських військовослужбовців.
Раніше ЗМІ повідомляли, що Угорщина, керівництво якої займає проросійську позицію, заблокувала виділення Україні сьомого траншу в розмірі 500 млн євро з Європейського фонду миру, який спрямовується на військову допомогу.