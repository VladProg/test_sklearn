У Міністерстві економіки розраховують, що українці до кінця лютого зможуть обміняти до 20 млн старих ламп на LED-лампи.

Як передає Укрінформ, про це повідомляє Урядовий портал.
«Програма триватиме не один місяць, ми починаємо з великих міст і поступово дійдемо до найменших сіл, яким доставимо лампи до кінця цього місяця чи початку наступного. Загалом ми плануємо, що на кінець лютого повнолітні українці зможуть обміняти у відділеннях Укрпошти до 20 мільйонів ламп», - зазначила перший віцепрем’єр-міністр - міністр економіки України Юлія Свириденко.
Вона зазначила, що Європейський Союз заявив про готовність закупити 30 млн LED-ламп та, починаючи з середини січня 2023 року, поетапно й безкоштовно передає їх Україні. Ще 5 млн ламп виділить уряд Франції. Крім того, ЄС допомагає Україні не тільки LED-лампами, а й генераторами, фінансуванням ремонту енергоінфраструктури, проєктів енергозбереження та ін.
Як повідомлялось, починаючи з 30 січня, українці можуть обміняти у відділеннях Укрпошти 5 ламп розжарювання на стільки ж енергоощадних LED-ламп.
Для цього необхідно залишити заявку через застосунок «Дія» та, отримавши підтвердження про наявність ламп, завітати до Укрпошти. Якщо скористатися застосунком немає можливості, достатньо прийти у відділення Укрпошти, пред'явити паспорт та ідентифікаційний код і обміняти лампи в порядку черги.