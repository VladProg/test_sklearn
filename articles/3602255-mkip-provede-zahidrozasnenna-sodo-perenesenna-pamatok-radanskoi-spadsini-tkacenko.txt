Наступного тижня Міністерство культури та інформаційної політики проведе публічний захід для розʼяснення щодо перенесення памʼяток радянської спадщини.

На цьому наголосив міністр культури та інформаційної політики Олександр Ткаченко на брифінгу у Кіровоградській ОВА, передає Укрінформ.
"Буквально вчора у нас було засідання ради при Мінкульті, куди входять відомі історикознавці, культурологи, і буквально сьогодні мають бути надруковані на сайті Мінкульту рекомендації з приводу памʼятників. Тобто, це фахова точка зору. Наступного тижня ми зробимо публічний захід стосовно розʼяснення щодо перенесення памʼяток", - сказав очільник МКІП.

Він висловив думку, що памʼятки, які пропагують радянську тоталітарну спадщину чи російські наративи, але мають культурну чи історичну цінність, можливо, у деяких регіонах слід "організовувати у парки радянських тоталітарних речей чи російського імперського минулого".
Під час зустрічі в ОВА з представниками культурної спільноти Кропивницького міністр наголосив, що МКІП має намір відпрацювати нові алгоритми функціонування культурної складової у воєнний час.
“У нас три головні завдання: збереження культурних цінностей, підтримка культурної сфери та розвиток освіти у цій галузі», - сказав він.
Під час робочої поїздки Олександр Ткаченко має намір відвідати низку закладів культури, зокрема привітати із 140-річчям утворення першого українського професійного театру.
Фото: Мирослава Липа