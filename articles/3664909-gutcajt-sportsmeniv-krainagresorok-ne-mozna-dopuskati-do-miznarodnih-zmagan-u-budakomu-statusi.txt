25 січня виконком МОК оприлюднив заяву і висловився щодо перспективи повернення спортсменів рф і рб на міжнародні змагання, у тому числі Олімпійські ігри- 2024. Позиція України з цього приводу незмінна: допоки в нашій державі триває війна, країни-агресорки не мають бути допущені до змагань у будь-якому статусі, навіть під нейтральним прапором.

Про це заявив сьогодні під час діалогу з журналістами у прессцентрі Укрінформу міністр молоді та спорту, президент НОК України Вадим Гутцайт, передають кореспонденти агентства.
«Ми рішуче налаштовані на роботу проти допуску спротсменів росії та білорусі на міжнародні змагання. Допоки триває війна, ми не маємо їх там бачити. Це обговорюється на найвищому рівні. Є країни, які нас підтримують. На генеральній асамблеї та виконкомі НОК ми віришили, як будемо працювати. Остаточного рішення про виступ росіян і білорусів на міжнародних змаганнях ще немає, і ми маємо робити все, щоб цього не сталося. У цій ситуації багато що залежить від міжнародних федерацій з олімпійських видів спорту.
Я вважаю, що ціна життя українців - це найвища цінність. Ми не маємо права на компроміси, коли гинуть наші спортсмени, друзі, жінки, діти, бомблять нашу країну, ми боремося за нашу незалежність і цілісність. Війна забирає життя українських громадян. Ми повинні всі об’єднатися і боротися проти того, щоб допустили до міжнародних змагань і до Олімпіади росіян і білорусів.
Якщо ж росіян і білорусів все-таки допустять, то, на мою особисту думку, підемо на крайній захід - бойкот Олімпійських ігор. Хочу, щоб усі це почули», - сказав Гутцайт.
Під час пресконференції , яку організував НОК України, дворазова бронзова медалістка Олімпійських ігор, чемпіонка світу та Європи з артистичного плавання Марта Фєдіна підкреслила, що в умовах агресії про допуск російських і білоруських спортсменів не може бути й мови.
«Це питання - не лише про спорт і спортивне життя. Йдеться про людське існування. Я вже двічі, так би мовити, тікаю від «руського миру». Коли почалася агресія, наша команда тренувалася у Харкові. Ми переїхали до Італії. Мали виступати, щоб у світі бачили - українці незламні. Люди усього світу мають знати, що робить росія - вбиває людей, руйнує будинки, у тому числі спортивну інфраструктуру. Півроку перебували в Італії, потім я повернулася до Харкова. Вдома я побачила увесь цей жах. Агресори зруйнували наш басейн. Нині наша команда працює у Києві. Маємо один басейн на дві федерації - для нас та стрибунів у воду... Ти не знаєш, куди може потрапити ракета, постійні проблеми зі світлом... Про який допуск російських і білоруських спортсменів може йти мова! Це неможливо!», - заявила Марта.
Голова Комісії атлетів НОК України, чемпіон світу, Європи та Європейських ігор із дзюдо Георгій Зантарая вважає, що у питанні про недопуск рф і рб до міжнародних стартів у т.ч. Олімпіади ми всі маємо об'єднатися.
«Я народився у Грузії. 1993 року там почалася війна, і моя сім'я була змушена залишити батьківщину. Ми оселилися у Києві. Коли я давав інтерв'ю, завжди дякував Україні за мирне небо. Сьогодні до нас прийшла війна і вона триває. Ми маємо об'єднатися і зробити все можливе, щоб російських та білоруських спортсменів не допустили до міднародних змагань. Їхні країни порушили усі олімпійські принципи», - сказав Зантарая.
Фото: ukrinform.ua.