Міністри 27 країн ЄС позитивно зреагували на ініціативу МКІП виділяти на потреби української культури 1% від їхніх національних бюджетів на культуру.

Про це міністр культури та інформаційної політики Олександр Ткаченко заявив в ефірі телемарафону, передає Укрінформ.
«Міністри освіти, молоді, культури і спорту з 27 країн Європейського Союзу, відреагували досить позитивно на нашу ініціативу — 1% від їхніх національних бюджетів на культуру виділяти Україні щороку у 2023-2026-у роках, щоб підтримати українських митців і українські інституції культури. Вони не очікували такого креативного підходу. Ми обговорюємо зараз варіанти координації зусиль стосовно того, яким чином допомога культурі буде надаватися під час війни», - сказав Ткаченко.
Він наголосив, що 1% від 27 країн Європейського Союзу - це надзвичайний внесок у збереження української культури.
Міністр також розповів, що на зустрічі з європейськими колегами йшлося і про генератори для закладів культури.
«Вже після зустрічі я отримав кілька повідомлень про те, що прийнято відповідальні рішення різних урядів, і генератори для закладів культури будуть надходити», - сказав він.
Ще однією темою для обговорення на зустрічі в Брюсселі став бойкот російської культури.
«Стосовно заборони російських телеканалів є вагомий поступ, а стосовно заборони російських артистів та російських інституцій є дискусія. Деякі наші колеги наполягають на тому, що інституції типу театрів є незалежні. Натомість колеги з найближчих дружніх країн реагують позитивно, бо розуміють, що російська культура - це така ж сама пропагандистська машина, як і медіа. Якщо ЄС вводить санкції проти російських медіа, так само мають бути введені санкції проти російських культурних діячів, тому що вони - вістря ракет, які розповсюджують війну в Європі», - наголосив Ткаченко.
Він також висловив сподівання, що публічна позиція, в тому числі у європейських ЗМІ, приведе до того, що «всяким нетребкам» не потрібно буде виступати на провідних сценах Європейського Союзу.
Як повідомлялося, Ткаченко заявив, що Україна розраховує на солідарність країн Євросоюзу в захисті культурної спадщини від російських загарбників та зосереджує зусилля на нагальних потребах для збереження об’єктів культури в умовах зими.