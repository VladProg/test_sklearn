Папа Римський Франциск наприкінці зустрічі із паломниками у середу вкотре згадав про Україну і закликав молитися за припинення страждань українського народу.

Як передає Укрінформ, про це повідомляє Vatican News.


“Браття і сестри, не забуваймо про дороге й багатостраждальне населення України, молячись за те, щоб якнайшвидше змогли припинитися його жорстокі страждання. Усім вам моє благословення”, - сказав Папа Римський.

Звернення до вірян зі згадкою про Україну було виголошено Папою перед спільною молитвою “Отче наш”.

15 лютого у залі Павла VI у Ватикані відбулося зібрання прочан із різних частин світу, яке знову завершилося закликом до солідарності з Україною.

Як повідомляв Укрінформ, Папа Римський Франциск у неділю закликав паломників до молитви і солідарності з народами, які постраждали від землетрусу, і вкотре закликав не забувати в молитвах про страждання українців.