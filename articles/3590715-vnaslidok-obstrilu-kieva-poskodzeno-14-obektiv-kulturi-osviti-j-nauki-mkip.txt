Внаслідок масованого ракетного обстрілу Києва 10 жовтня зазнали пошкоджень фасади й елементи інтер’єрів 14 закладів культури, освіти та науки.

Про це повідомляє пресслужба Міністерства культури та інформаційної політики, передає Укрінформ.
Зазначається, що було уражено червоний корпус і корпус Інституту філології Київського національного університету ім. Тараса Шевченка, Наукова бібліотека ім. Максимовича, Інститут літератури й Інститут археографії НАН, Національну філармонію, а також Будинок Центральної ради, де розміщується Педагогічний музей України та Музей української революції 1917-1921 рр.

Водночас відомство повідомляє, що частково вибиті вікна в низці музеїв, зокрема, у Національному музеї мистецтв Ханенків, Національному музеї Тараса Шевченка, Київській картинній галереї, Національному науково-дослідному реставраційному центрі, меморіальному музеї-квартирі Миколи Бажана та Павла Тичини, Національному науково-природничому музеї НАН України, Музеї історії міста Києва.

МКІП також підкреслює, що піддалися руйнації об'єкти житлової забудови, датовані 19 ст., серед них - будинок на вулиці Терещенків, 13, збудований Богданом Ханенком.
Зауважується, що на місцях оперативно спрацювали команди закладів, а також волонтери. Перші допомогли мінімізувати наслідки ушкоджень, а другі - доставити до установ матеріали для відбудови, включно з ОSB-плитами, які використають для закриття пошкоджених вікон і двері.

Як повідомляв Укрінформ, у понеділок уранці росія завдала ракетних ударів по Києву, Хмельницькому, Львову, Житомиру, Дніпру та інших містах. Загалом по території України було випущено 84 ракети, 43 з них збиті.