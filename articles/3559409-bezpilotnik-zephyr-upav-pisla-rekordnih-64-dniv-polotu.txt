Безпілотний літальний апарат на сонячних батареях Zephyr, який належить компанії Airbus, розбився після того, як протримався у повітрі 64 дні.

Як повідомляє кореспондент Укрінформу, про це пише New Atlas.
Зазначається, що дрон розбився в Аризоні після рекордних 64 днів у повітрі.
“Інцидент, що призвів до падіння літака, обійшовся без травм, й жоден інший літальний апарат не постраждав”, - йдеться у матеріалі.
Наразі триває розслідування точних причин падіння безпілотника.
Дрон, збудований компанією QinetiQ, мав розмах крил 25 м, важив менш як 75 кг. Безпілотник мав можливість підійматися на висоту у 21,3 км. Апарат був запущений 15 червня над полігоном Юма в американському штаті Аризона.
25 липня повідомлялося, що безпілотник Zephyr без дозаправки протримався у повітрі рекордні 36 днів.
Його попередній рекорд тривалості польоту без дозаправки був встановлений у 2018 році – 25 днів, 23 години й 57 хвилин.


Фото: Airbus