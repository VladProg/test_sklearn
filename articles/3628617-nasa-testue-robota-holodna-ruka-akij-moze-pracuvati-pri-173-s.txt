Лабораторія реактивного руху NASA (JPL) проводить тестування роботизованої руки COLDArm (Холодна рука), яка може працювати при температурі до -173 градусів Цельсія.

Як передає Укрінформ, про це йдеться у пресрелізі лабораторії.
«Відправляючись на Місяць, ми повинні мати можливість працювати під час низьких температур, особливо під час місячної ночі, без використання обігрівачів. COLDArm дозволить місіям продовжувати працювати та проводити наукові дослідження навіть у екстремальних кріогенних середовищах», — заявив головний дослідник проєкту Райан Маккормік.

Фото: NASA/JPL-Caltech
Зазначається, що двометрова «рука» оснащена двома комерційно доступними камерами для 3D-картографії, які мають той самий датчик зображення, що вбудований у 13-мегапіксельну кольорову камеру, яку використовує марсіанський гелікоптер Ingenuity від NASA.
Ба більше, різноманітні насадки та невеликі інструменти можуть бути на кінцівках руки, включаючи надрукований на 3D-принтері титановий совок для збору зразків із поверхні космічного об’єкта.

«COLDArm може працювати на посадковому модулі, відправленому в замерзлий океанський світ, як супутник Юпітера Європа, де відсутність нагрітих частин матиме додаткову перевагу, дозволяючи збирати волатильних матеріали без істотного впливу на температуру зібраних зразків. Також така «рука» може зекономити близько двох годин часу та до 30% щоденних енергетичних можливостей місії, які марсоходи, як-от Curiosity та Perseverance, витрачають на розігрів своїх роботизованих рук, щоб їхнє обладнання не ламалося на морозі», - додали в JPL.



Відправлення COLDArm у космос очікується наприкінці цього десятиліття.
Як повідомляв Укрінформ, американська компанія Amazon представила роботизовану руку Sparrow, яка використовує штучний інтелект для виконання повсякденних завдань на її складах.