Європейське космічне агентство (ESA) розпочало попередні технічні переговори з компанією SpaceX Ілона Маска щодо тимчасового використання її ракет-носіїв на заміну російським ракетам «Союз».

Про це повідомляє Reuters, передає Укрінформ.
Як розповів генеральний директор ESA Йозеф Ашбахер, крім Falcon 9 компанії SpaceX, розглядається можливість використання на заміну російським «Союзам» ракет-носіїв Японії та Індії.
«Я б сказав, що ми обговорюємо два з половиною варіанти. Один — це SpaceX, і це зрозуміло. Інший, можливо, Японія, яка чекає першого польоту своєї ракети наступного покоління. Ще одним варіантом може бути Індія», - сказав Ашбахер.
За його словами, у своєму виборі ESA спиратиметься, в першу чергу, на такі чинники, як технічна сумісність та комерційна складова. Ашбахер підкреслив, що будь-яке рішення буде тимчасовим, оскільки він впевнений у майбутньому ракети-носія Ariane 6, що зараз розробляється Європейським космічним агентством.
Гендиректор ESA додав, що стратегія співпраці Європи з росією у багатьох сферах, включаючи космічну, більше не працює.
«Це тривожний дзвінок, що ми були надто залежними від росії. І сподіваюся, що особи, які приймають рішення, усвідомлюють так само, як і я, що ми повинні справді зміцнити наші європейські спроможності і нашу незалежність», - сказав він.
Як повідомляв Укрінформ, 9 серпня компанія SpaceX успішно вивела в космос нові 52 супутники інтернет-зв’язку в межах масштабного проєкту Starlink.