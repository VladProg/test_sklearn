Призупинення членства росії у Міжнародній групі з протидії відмиванню брудних грошей (FATF) є чітким сигналом, що всі суб'єкти повинні проявляти надзвичайну обережність, намагаючись здійснювати будь-які транзакції з російською фінансовою системою.

Так прокоментував рішення FATF міністр фінансів України Сергій Марченко у Фейсбуці, передає Укрінформ.
"Сьогодні FATF визнала дії росії неприйнятними, такими, що суперечать основним принципам організації та порушують зобов'язання членів організації щодо міжнародного співробітництва та взаємної поваги... Якщо для когось і раніше не було очевидно, що рф є ризикованою юрисдикцією, то рішення FATF означає, що глобальний бізнес повинен посилити належну перевірку та оцінку ризиків при роботі з росією, а глобальні юрисдикції повинні посилити своє регулювання та оновити рекомендації щодо ризиків для ринків", - зазначив Марченко.
За словами міністра, цьому рішенню передувала активна робота Міністерства фінансів України та Держфінмоніторингу, які від початку повномасштабної війни рф проти України, загалом направили більше 200 звернень до країн-членів FATF, та різноманітних міжнародних організацій, щодо підтримки виключення рф із FATF та включення її до санкційного списку FATF.
Як повідомляв Укрінформ, 24 лютого Міжнародна група з протидії відмиванню брудних грошей (FATF) призупинила членство росії в цій організації.