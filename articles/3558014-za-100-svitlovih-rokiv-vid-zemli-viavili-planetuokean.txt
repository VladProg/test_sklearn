Група дослідників із Монреальського університету (Канада) завдяки телескопу TESS від NASA виявила нову екзопланету, яка дістала назву TOI-1452 b.

Про це повідомляє Forbes, передає Укрінформ.
TOI-1452 b розташована за близько 100 світлових років від Землі й обертається навколо однієї з двох маленьких зірок - червоних карликів, розташованих у сузір’ї Дракона.
Дослідники вважають, що це може бути «планета-океан», тобто планета, яка повністю покрита товстим шаром води. Вони порівнюють її з супутниками Юпітера Ганімедом і Каллісто та супутниками Сатурна Титаном і Енцеладом, що мають підповерхневі океани.
Зазначається, що екзопланета TOI-1452 b приблизно на 70% більша за Землю. Дослідникам знадобилося понад 50 годин спостережень, щоб оцінити масу планети, яка майже в п’ять разів перевищує масу Землі. Вчені вважають, що нова екзопланета кам’яниста, як і Земля, проте вода на TOI-1452 b може становити до 30% маси планети, у той час як на Землі - 1% маси.

«TOI-1452 b є одним із найкращих кандидатів на місце «океанської планети», знайдених нами на сьогодні. Його радіус і маса свідчать про набагато меншу щільність, ніж можна було б очікувати для планети, яка в основному складається з металу та каменю, як Земля», - заявив дослідник Шарле Кадю.
Як повідомляв Укрінформ, група астрономів під науковим керівництвом Гавайського університету в Маноа (США) зробили пряму світлину 2M0437b, однієї з наймолодших коли-небудь знайдених екзопланет поза Сонячною системою.
Ілюстрації: BENOIT GOUGEON, UNIVERSITÉ DE MONTRÉAL