Гватемала рішуче засуджує неспровоковану агресію росії проти України та підтримує усі зусилля з притягнення рф до відповідальності за вчинені злочини.

Як передає кореспондент Укрінформу, про це заявив міністр закордонних справ Гватемали Маріо Адольфо Букаро Флорес під час заходу високого рівня "Грубі порушення прав людини, спричинені агресією проти України" у штаб-квартирі ООН у Нью-Йорку в середу.
"Необхідним є рішуче засудження невиправданої та неспровокованої агресії, здійсненої російської федерацією проти територіальної цілісності та народу України. Ці дії становлять грубе порушення Статуту ООН. Ми надзвичайно занепокоєні тим, що зараз відбувається", - заявив він.
Глава МЗС Гватемали висловив занепокоєння з приводу тривалих атак та обстрілів з боку росії, а також погроз застосування ядерної зброї.
Міністр нагадав, що Генасамблея ООН раніше постановила, що росія має бути притягнута до відповідальності за порушення міжнародного права та міжнародного гуманітарного права і прав людини в України. "І ми хочемо закликати усіх вас, щоб ми сьогодні змогли досягти рішення, яке дозволить притягнути росію до відповідальності за те, що відбувається", - наголосив він.
Він також нагадав, що президент Гватемали Алехандро Джамматтеі Файа на власні очі побачив звірства, вчинені у ході російської агресії, під час його візиту до України влітку минулого року.
На цьому тлі Маріо Адольфо Букаро Флорес вказав на те, що Гватемала була співавтором резолюцію ГА ООН минулого листопада, яка рекомендувала створення міжнародного реєстру збитків, завданих Україні у ході російської агресії, а також була співавтором резолюції Ради з прав людини ООН щодо створення міжнародної комісії з розслідування злочинів, вчинених у ході агресії рф в Україні. Також він запевнив, що Гватемала підтримує усі ініціативи зі створення спеціального трибуналу щодо злочину агресії проти України.
"Необхідним є притягнення винних до відповідальності та перемога для прав людини", - наголосив наприкінці свого виступу глава МЗС Гватемали.
І додав українською мовою: "Слава Україні!".
Як повідомляв Укрінформ, Україна разом із більш як сорока країнами ініціювала в середу, 22 лютого, у штаб-квартирі ООН у Нью-Йорку захід високого рівня "Грубі порушення прав людини, спричинені агресією проти України".
У заході беруть участь високопоставлені спікери від ООН та країн-членів, а також жертви злочинів російських військ та представники громадянського суспільства.
Серед країн-партнерів України, які виступають організаторами заходу, – більшість країн Європи, Австралія, Канада, Японія, Нова Зеландія, США.
Фото з відкритих джерел