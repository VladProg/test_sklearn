За результатами опитування «Післявоєнне майбутнє України», проведеного Харківським інститутом соціальних досліджень (ХІСД), 78% респондентів вважають, що Україна не має йти на жодні компроміси заради завершення війни.

Про це під час презентації результатів опитування в Укрінформі повідомив провідний експерт Харківського інституту соціальних досліджень Андрій Черноусов.
«Одне з перших і головних питань, яке нас хвилює, і хвилює багато кого, це здатність і віра в те, що Україна поверне всі тимчасово окуповані, або, як кажуть, захоплені території. Так от, переважна більшість українців — 89% вважає, що це станеться неодмінно», - сказав Черноусов.
За його словами, лише незначна частина в межах 6% сумнівається в тому, що це відбудеться.
«Чи є якісь компроміси, які ви готові сприйняти для того, щоб досягти миру? 78% українців кажуть, що не треба йти на жодні компроміси», - зауважив експерт.
На запитання, що для людини особисто означає перемога України у війни, 57% відповіли: повернення до кордонів 1991 року, 21% вважають перемогою, коли Україна стане визнаним лідером у Східній Європі.
Згідно з опитуванням, для 8% респондентів перемога - повернення до кордонів 24 лютого 2022 року, і ще для 8% - розпад росії на кілька держав.
Також, згідно з результатами, 75% респондентів вважають, що окупація Криму є частиною війни з росією.
«Взагалі риса цього дослідження, я б сказав, вона така категорична, тобто по більшості доленосних питань українці демонструють унікальну єдність», - підкреслив Черноусов.
Опитування «Післявоєнне майбутнє України» провів Харківський інститут соціальних досліджень (ХІСД) у період із 5 листопада до 24 листопада 2022 року. Опитано 3018 респондентів по всіх регіонах України. Загальна похибка не більше 2%.