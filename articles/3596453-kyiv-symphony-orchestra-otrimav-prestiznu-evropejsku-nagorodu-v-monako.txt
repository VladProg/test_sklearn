Kyiv Symphony Orchestra отримав одну з найпрестижніших музичних нагород Європи — Премію принца П'єра де Монако. Церемонія нагородження відбулася в Опері Гарньє у Монте-Карло.

Про це повідомляє пресслужба Міністерства культури та інформаційної політики, передає Укрінформ.
"Цього року в категорії "Музичний трамплін" журі одностайно проголосувало за Kyiv Symphony Orchestra. Диригент оркестру Луїджі Гаджеро відвідав церемонію вручення в знаменитій залі Opéra de Monte-Carlo, де його нагородила принцеса Монакська і Ганноверська Кароліна", - йдеться в повідомленні.
За словами Гаджеро, нагорода є підтвердженням, що свіжий і нетиповий підхід у виконанні музики, що провадить оркестр, визнається й підтримується світовою спільнотою.
"Оркестр мав традиційний бекграунд, але й дуже особливе ставлення до музики, жагу грати. Тож разом ми привносимо у виконання як глибоку аналітику, так і багато пристрасті, емоційного контакту з собою і матеріалом. Я вдячний, що ми з Kyiv Symphony Orchestra можемо розділити нашу любов до музики одне з одним та зі світом. Що наш багато в чому свіжий, нетиповий підхід так виділяють і вітають", - сказав він.
Водночас у МКІП розповіли, що Kyiv Symphony Orchestra розпочав репетиції нової програми для листопадового туру Німеччиною.
"У програмі як завжди будуть представлені шедеври як світових, так і українських класиків. Цього разу — Ревуцький, Скорик, Адамс, Берліоз, Форе, Моцарт", - йдеться в дописі.
Традиція Премія принца П'єра де Монако веде відлік від 1951 року й об'єднує кілька премій, які присуджуються Фондом принца П'єра. Мультикультурне журі, представлене академіками з усього світу, обирає кращих у музиці, літературі, філософії, а також візуальному мистецтві.