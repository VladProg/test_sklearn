Нові штрафи за порушення правил дорожнього руху декілька днів не надходитимуть до застосунку “Дія”, це зумовлено переходом на нові реквізити.

Як передає Укрінформ, про це Національна поліція повідомляє у Фейсбуці.
“Декілька днів нові штрафи по автофіксації в “Дію” не надходитимуть. Сьогодні оплата штрафів автофіксації переходить на нові реквізити, які залежатимуть від місця правопорушення. Це означає, що кошти тепер надходитимуть у місцеві бюджети, а не на один рахунок, як раніше”, - ідеться в повідомленні.


Зазначається, що нові штрафи, як і раніше, відображатимуться в “Дії” після завершення доопрацювання - навіть ті, що були призначені в період поки сервіс залишався недоступним.


У поліції нагадали про альтернативні способи сплати штрафу. Зокрема, це можна зробити, перейшовши за посиланням у QR-коді на лицьовому боці постанови. Також можна скористатись чат-ботом в Телеграмі @ShtrafyPDRbot, в якому можна налаштувати пуш-повідомлення.


Внести кошти для сплати штрафу можна й за допомогою електронних платіжних систем та сервісів, які функціонують відповідно до законодавства України.


Окрім цього, сплатити штраф можна особисто в банках України, або на офіційному сайті МВС, в онлайн-сервісі "Електронний кабінет водія", у мобільному застосунку "Штрафи ПДР" для Android та IOS.
У разі сплати впродовж 10 днів 50% накладеного штрафу постанова вважається виконаною, нагадують у поліції.


Як повідомляв Укрінформ, Міністерство цифрової трансформації спільно з Державною митною службою підготували зміни до законодавчої бази щодо нового механізму розмитнення авто, а також розробили новий калькулятор митного збору.
Фото: Мінцифри