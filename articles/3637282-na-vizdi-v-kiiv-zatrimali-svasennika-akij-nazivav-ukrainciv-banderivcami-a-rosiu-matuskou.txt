Священнослужителя, що сповідує антиукраїнську позицію, викрили на в’їзді в Київ під час перевірки автобуса, який прямував із Харкова.

Про це йдеться у повідомленні ДПСУ, передає Укрінформ.
Подія сталася напередодні Дня Святого Миколая. Цей пасажир повідомив, що їде у Києво-Печерську Лавру. Громадянин України 1976 року народження виявився ієреєм в Харківській єпархії.
У телефоні служителя церкви прикордонники виявили безліч номерів російських операторів, листування проросійського спрямування, компроментуючі матеріали пропаганди країни-агресора.
У своєму листуванні ієрей зневажливо називає українців бандерівцями, вуйками, росію – матушкою, а себе – ледь не мучеником. Прикордонники навели декілька цитат з його листування: «…слыхал, что вы всей семьей выехали в матушку россию…. Если это так, то, конечно, рад за вас!»;
«…не хочу ездить на эти собрания и смотреть на эти озлобленные бендеровские рожи»; «…вуйко з полонини реплику дал, что когда начнут нас с колоколен сбрасывать, тогда мы угомонимся»; «…вскоре бендеры нас всех тут съедят или сдадут куда надо».





Священнослужителя з антиукраїнською позицією прикордонники передали представникам компетентних правоохоронних органів для прийняття відносно нього правового рішення.