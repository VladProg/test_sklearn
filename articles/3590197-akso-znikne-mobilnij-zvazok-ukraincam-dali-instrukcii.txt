Національна рада з питань телебачення і радіомовлення рекомендує вручну підключатися до доступних мобільних мереж.

Про це повідомляє пресслужба Нацради у Фейсбуці, передає Укрінформ.
Зазначається, що найперше потрібно відключити автовибір мережі. У смартфонах на базі Android це можна зробити, увійшовши у налаштування, надалі - обравши розділ "мобільна мережа" чи "підключення" і потім у рубриці "оператор" відключити автовибір. На iOS відключення цієї функції здійснюється за маршрутом - "параметри" - "стільникові дані" - "вибір мережі".
Наступним кроком рекомендовано знайти й обрати доступну мережу у Vodafone UA, UA-KYIVSTAR чи lifecell.
"Якщо зареєструватися не вдалося, варто спробувати ще раз або вибрати іншу мережу", - йдеться в повідомленні.
Медіарегулятор зауважує, що після цього потрібно перевірити можливість вихідного дзвінка чи SMS. Тарифікація зберігається відповідно до тарифного плану оператора.
Також наголошується, що раз на день варто робити спроби повернутися до мережі свого оператора - вручну або увімкнувши автовибір мережі.
Як повідомляв Укрінформ, 10 жовтня російська армія завдала масованого ракетного удару по Україні. У багатьох регіонах проблеми з електро- та водопостачанням, перебої зі зв'язком.