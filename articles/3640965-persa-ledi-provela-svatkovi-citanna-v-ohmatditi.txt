Дружина Президента Олена Зеленська провела святкові читання із пацієнтами відділення трансплантації кісткового мозку та імунотерапії дитячої спеціалізованої лікарні "Охматдит".

Як передає Укрінформ, про це Зеленська повідомила у Телеграмі.
За словами Зеленської, вони читали книгу американської письменниці Елінор Портер "Поліанна". Це вже другі подібні читання напередодні свят.

"У героїні класичної книжки Елінор Портер, дівчинки Поліанни, непросте життя. Вона втратила батьків, залишилася серед чужих людей, втрачає здатність ходити… І все-таки зустрічає кожен день із надією на краще. Непереможна оптимістка Поліанна вже понад сто років передає свій оптимізм маленьким читачам, надто тим, хто, як і вона, опинився в скрутній ситуації та мусить боротися за життя", - зазначила Зеленська.
За її словами, маленькі пацієнти "Охматдиту" знають, що таке надскладне лікування в умовах повітряних тривог, і навіть більше.
"Мене, наприклад, вразила історія Данила Карнахіна, донором для якого став тато – військовий ЗСУ. Враховуючи ризики, пов’язані зі службою, як виняток клітини батька вирішили заморозити. За дві доби до трансплантації тато Данила загинув, захищаючи Україну. Але він продовжує боронити сина від захворювання", - розповіла Зеленська.
Як підкреслила дружина Президента, стати таким захисником, допомогти маленьким (і дорослим) у їхній персональній війні з хворобою можна, ставши до лав потенційних донорів кісткового мозку.
"Я зробила це просто сьогодні, під час візиту до Охматдиту, залишивши необхідні дані в базі Українського реєстру донорів кісткового мозку. Завжди можна зробити більше. Допомогти більше. Порятувати більше. Надати більше підтримки. І ці різдвяні дні – найкращий привід примножити добро", - наголосила Зеленська.
Як повідомляв Укрінформ, Зеленська анонсувала появу в Україні клініки із протезування Superhumans.
Фото: Олена Зеленська / Телеграм