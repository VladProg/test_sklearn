Німецька компанія Mercedes-Benz презентувала новий електричний кросовер Mercedes-Benz EQE SUV.

Як передає Укрінформ, про це повідомляє Car and Driver.
Параметри автомобіля становлять 4 863 міліметри (довжина), 1 940 (ширина) та 1 686 (висота).

У середині автомобіля, який розрахований на п’ятьох пасажирів, встановлена 31,2-сантиметрова панель управління та 32,5-сантиметровий сенсорний органічно-світлодіодний дисплей.

Електрокросовер буде доступний у трьох версіях - 350+, 350 4Matic та 500 4Matic. При цьому потужність двигуна базової моделі становитиме 288 кінських сил, а крутний момент дорівнюватиме 417 Нм. Найпотужніша версія автомобіля матиме 536 к.с. та 633 Нм відповідно.

Розгін Mercedes-Benz EQE SUV із нуля до 96 км за годину можливий за 4,6-6,3 сек. залежно від версії авто. Максимальна швидкість не перевищуватиме 209 км за годину.
Також усередині встановлена літій-іонна батарея у 90,6 кВт за годину, що дозволяє електрокару проїхати 550 км на одній зарядці. Сама зарядка від 10 до 80% триватиме близько пів години.

Зазначається, що до дилерів Mercedes-Benz EQE SUV почне надходити вже наступного року, а стартова ціна, ймовірно, буде в межах 80 тисяч доларів США.
Як повідомляв Укрінформ, німецька компанія Mercedes-Benz презентувала новий гібридний автомобіль 2024 Mercedes-AMG C63.
Фото: Mercedes-Benz