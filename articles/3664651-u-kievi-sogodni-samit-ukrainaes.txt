У п'ятницю, 3 лютого, у Києві відбудеться 24-й саміт Україна-ЄС, перша зустріч високого рівня після початку російської військової агресії та після того, як Україна отримала статус країни-кандидата на входження до ЄС.

Про це повідомляє Укрінформ.
Так, у саміті з боку офіційного Брюсселя візьме участь делегація Євросоюзу, зокрема 2 лютого до Києва прибули президент Єврокомісії Урсула фон дер Ляєн, голова дипломатії ЄС Жозеп Боррель, голова Євроради Шарль Мішель та 15 єврокомісарів. Вони взяли участь у спільному засіданні з Кабміном України.
Представник Шведського головування в ЄС, міністр оборони Швеції Пол Йонсон 2 лютого заявив, що саміт Україна-ЄС буде нагодою підтвердити тверду солідарність Євросоюзу з Україною у її боротьбі проти російської агресії та висловити підтримку мирному плану Президента Володимира Зеленського.
Ключовими темами обговорення під час саміту ЄС-Україна буде формула миру Президента Зеленського та шляхи її реалізації, поєднання дипломатичних зусиль для залучення широкої міжнародної підтримки для надання Україні гарантій безпеки.
Як повідомлялось, Прем’єр-міністр України Денис Шмигаль 2 лютого заявив, що в Україні завершують виконання семи рекомендацій Єврокомісії і результати представлять на саміті Україна-ЄС. Він додав, що Україна очікує на потужний сигнал щодо наближення початку переговорного процесу про повноправне членство в Європейському Союзі.
2 лютого в Києві відбулася зустріч членів Колегії Європейської комісії на чолі з її Президенткою Урсулою фон дер Ляєн з урядом України. Теми для обговорення - підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.
23 червня минулого року глави держав та урядів Європейського Союзу ухвалили рішення щодо надання Україні статусу країни-кандидата на входження до ЄС. Цей статус наданий без умов, проте має бути виконано деякі рекомендації Єврокомісії. У січні цього року Шмигаль заявив, що Україна має пройти шлях переговорів про вступ до Європейського Союзу менш ніж за два роки.