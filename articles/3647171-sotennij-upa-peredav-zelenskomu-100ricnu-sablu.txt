На Прикарпатті сотенний УПА Мирослав Симчич, який відзначає своє століття, передав Президенту Володимиру Зеленському 100-літню шаблю та книги про УПА зі своїм підписом.

Про це у Фейсбуці повідомила голова Івано-Франківської ОВА Світлана Онищук, передає Укрінформ.
«Сьогодні легендарний «Кривоніс» (Мирослав Симчич, - ред.) передав Верховному Головнокомандувачу Збройних сил України Володимиру Зеленському 100-річну шаблю як гідному послідовнику великих предків-борців за вільну державу, а також книги про історію УПА із своїм підписом», - повідомила Онищук.

Як інформувало агентство, мер Коломиї Богдан Станіславський ініціює виділення одного мільйона гривень з місцевого бюджету для сотенного УПА Мирослава Симчича з нагоди його століття, яке відзначають 5 січня.
Мирослав Васильович Симчич на псевдо «Кривоніс» — український військовий та громадський діяч, сотенний УПА, політв'язень, який 32 роки провів у радянських концтаборах.
Кавалер орденів «Свободи» та «За заслуги», почесний громадянин Коломиї та Львова.