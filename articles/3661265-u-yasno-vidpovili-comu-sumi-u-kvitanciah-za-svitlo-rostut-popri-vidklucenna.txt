У Yasno пояснили, чому попри довготривалі відключення, суми у квитанціях за світло збільшуються.

Як передає Укрінформ, роз’яснення у Фейсбуці надав генеральний директор Yasno Сергій Коваленко.

«У коментарях зараз найчастіше питання: якщо постачання майже постійно немає, чому я кажу, що споживання не зменшилося/чому платіжки виросли? Поясню. Найперше: справа у відкладеному, або підвищеному споживанні електроенергії після того, як постачання відновлюють», - зазначив Коваленко.
Він підкреслив, що після того, як в оселі повертають світло, у розетки включається все - зарядні для телефонів, павербанків, бойлери, пралки, пилососи. Як результат - відбувається різкий стрибок споживання.
«З одного боку, таке навантаження може спричинити аварію, через що мешканці знову залишаться без світла. З іншого – таким чином може компенсуватися обсяг електроенергії, який був зекономлений під час відключення. Тому за підсумками місяця виходить, що клієнт використав стільки ж електроенергії, як і у періоди, коли відключення не застосовувалися», - пояснив очільник Yasno.
Крім того, на суму в платіжках за світло може впливати нерегулярність передачі показників лічильників.
«Якщо передавати показання вчасно, у рахунку буде вказана сума лише за фактичне споживання. Якщо показання передаються невчасно, обсяг електроенергії, яку спожив клієнт, визначають за середньодобовим споживанням. Його розраховують залежно від показань, зафіксованих раніше, у минулі періоди. Тому сума у рахунку може вищою, ніж зазвичай», - роз’яснив Коваленко.
Як повідомлялося, задля зменшення дефіциту в енергосистемі компанія ДТЕК розпочала імпорт електроенергії з Європи.