Парламент Словаччини вкотре ухвалив резолюцію, в якій засуджує російську агресію в Україні, включаючи напади на цивільне населення, цивільні цілі та енергетичну інфраструктуру, і висловлює підтримку незалежності та територіальній цілісності України.

Водночас резолюція називає чинний російський режим терористичним, а росію – країною, яка підтримує тероризм, передає Укрінформ із посиланням на TASR.
Депутати також засудили прямі та непрямі погрози росії застосувати ядерну зброю.
У резолюції йдеться, що парламент Словаччини не визнає ні нещодавно проведені росією псевдореферендуми в Донецькій, Луганській, Херсонській та Запорізькій областях України, ні їх результати, і вважає, що ці території залишаються частиною України.
Парламент також висловив підтримку зусиллям щодо створення спеціального трибуналу для переслідування злочинів російської агресії та злочинів проти людяності і воєнних злочинів.
Крім того, парламент країни засудив гібридну війну росії в Словаччині, закликавши відповідні органи влади не недооцінювати загрозу та вжити заходів проти неї в інтересах збереження безпеки та демократії в Словаччині.