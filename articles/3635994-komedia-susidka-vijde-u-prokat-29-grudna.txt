Романтична комедія "Сусідка" вийде у широкий український прокат 29 грудня.

Про це повідомляє пресслужба Державного агентства з питань кіно у Фейсбуці, передає Укрінформ.
"В основі сюжету - карколомна історія відносин безвідповідального затятого холостяка, що готовий на будь-яку авантюру заради розваги, і розсудливої вчительки музики - матері-одиначки, для якої на першому місці у житті сімейні цінності та діти", - йдеться у повідомленні.

Відомство зауважує, що цей легкий ромком допоможе "отримати ментальне перезавантаження та гарний настрій у святкові новорічні канікули", адже включає й український гумор, і ліричні моменти.
"Сценарій до фільму написала українська письменниця Ірена Карпа. Авторка літературних бестселерів знову створила геніальну прозу життя. Як завжди — сміливо, влучно, з фірмовою іронією", - відзначають у Держкіно.
Головні ролі виконали Артемій Єгоров і Ксенія Мішина. Також очікується камео журналіста Дмитра Гордона - уперше на великому екрані.
Музичний супровід фільму склали композиції гурту KALUSH, SKOFKA, NK, Артема Півоварова, Світлани Тарабарової, «ВВ» та Віктора Павліка.
"Головний саундтрек до фільму записав MONATIK у дуеті з Roxolana - пісня “Інь Янь” обіцяє стати найромантичнішим хітом цієї зими", - зазначають у Держкіно.
Продюсером картини стала компанія F Films, відома за прокатами "Свінгери" та "Свінгери 2".
Як повідомлялося, у 2022 році в кінопрокат має вийти 13 українських стрічок.