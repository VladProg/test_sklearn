Міжнародні донори передадуть 13,5 т насіння овочів аграріям та мешканцям деокупованих територій України.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що такий обсяг насіння забезпечить проведення посівної на 1126 га с/г земель. Серед виділеного насіння – квасоля, горох, буряк, морква, баклажан, цибуля та редиска.
Перші відвантаження вже отримали мікро-ферми та домогосподарства в чотирьох громадах Полтавської, Київської, Дніпропетровської областей.
Інформацію про потреби в насіннєвому матеріалі збирають Всеукраїнська асоціація громад (ВАГ) та Всеукраїнська аграрна рада (ВАР). Після цього насіння розподілять відповідно до запитів. Логістична підтримка проєкту, а саме безкоштовна доставка насіння від міжнародних донорів у громади, здійснюється завдяки програмі USAID АГРО.
Окрім того, міжнародна компанія BAYER, підтримуючи ініціативу USAID «Стійкість сільського господарства» (AGRI-Україна), передасть до посівної насіння моркви. Перша партія забезпечить потреби 25 тис. домогосподарств. Організацію розподілу та доставки візьме на себе ВАГ.
За даними USAID АГРО, українські домогосподарства та малі ферми забезпечують близько третини потреби споживчого ринку країни в овочах.
Як повідомлялось, у 2022 році USAID АГРО безкоштовно передала внутрішньо переміщеним особам та мікро-виробникам 1604 кг насіння та 35 т насіннєвої картоплі.