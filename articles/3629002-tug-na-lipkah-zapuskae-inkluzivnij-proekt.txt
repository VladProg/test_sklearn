Київський академічний театр юного глядача на Липках 19 грудня проведе перший творчий захід для дітей із особливими освітніми потребами у рамках нового проєкту «Театротерапія».

Про це Укрінформу розповів директор-художній керівник театру Слава Жила.
«Сучасні українські діти без перебільшень - супергерої. Те, через що їм доводиться проходити, не має переживати жодна дитина в світі. І, на жаль, ці події точно залишать слід у їхніх душах. Театр має цілющий вплив на людську психіку, тому цим проєктом ми хочемо допомогти їм пережити цей травматичний досвід», - сказав він.

У театрі вирішили долучитися до процесу залучення до активного соціально-культурного життя найвразливіших дітей - з інвалідністю, сиріт, які постраждали від війни, малозабезпечених тощо. Відтепер щомісяця Театр юного глядача проводитиме адаптовані до потреб тих чи інших категорій дітей творчі події: знайомство з театром, творчі майстер-класи та покази вистав.
У День Святого Миколая 19 грудня відбудеться перший захід у рамках проєкту. Буде екскурсія театром у супроводі казкових героїв, адаптований показ вистави «Ти особливий» і творчий майстер-клас. Його проведуть заслужений діяч мистецтв України Максим Михайліченко та провідна акторка Театру юного глядача Олена Михайліченко, які виховують сина Федіра з особливими освітніми потребами.