Президент США Джо Байден заявив, що володимир путін «вже втратив Україну», а допомога Києву на тлі російського вторгнення є безстроковою.

Про це глава Білого дому сказав у інтерв'ю PBS NewsHour, передає Укрінформ з посиланням на The Hill.
«У путіна немає жодного шансу - він уже втратив Україну. Він думав, що якщо вторгнеться в Україну, то, по-перше, кожен російськомовний зустріне його привітно і скаже: "Заходьте". По-друге, він вважав, що станеться те, що НАТО розвалиться, НАТО нічого не робитиме, вони будуть боятися діяти. ...Нічого з цього не відбувається», - сказав Байден наступного дня після виступу з промовою у Конгресі, в якій висловив підтримку Україні.
За його словами, НАТО координує свої дії на підтримку України.
На запитання, чи є допомога Україні безстроковою, президент США відповів: «Так, це так».
Як повідомлялося, президент США Джо Байден 8 лютого виступив на спільному засіданні обох палат Конгресу зі зверненням «Про стан держави». Він назвав масштабну агресію рф проти України справжнім викликом для Америки, яка дала гідну відповідь і продемонструвала своє глобальне лідерство у захисті демократії.
Байден наголосив, що США підтримуватимуть Україну стільки, скільки потрібно.