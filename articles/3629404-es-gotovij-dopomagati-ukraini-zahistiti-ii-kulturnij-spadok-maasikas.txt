Європейський Союз буде надавати більше допомоги українським культурним проєктам, музеям і митцям у майбутньому.

Про це заявив глава Представництва ЄС в Україні Матті Маасікас на відкритті Шостого міжнародного форуму "Креативна Україна", повідомляє кореспондент Укрінформу.
"Ми в Європі підтримуємо культуру, підтримуємо культурні проєкти заради всіх громадян, і Європейський Союз так само буде допомагати й українській культурі. Більше тисячі українських митців, сотні музеїв, центрів було підтримано після початку вторгнення, сума понад 5 млн євро, і, звичайно, більше допомоги буде надаватися в майбутньому, тому що ми готові допомогти вам захистити ваш культурний спадок, стати більш стійкими і підтримувати ваших митців, підтримувати ваших культурних професіоналів", – сказав він.
Маасікас також зауважив, що ЄС продовжить співпрацю з українським креативним сектором і об’єднає зусилля для того, щоб відбудувати Україну.
Посол Євросоюзу акцентував і на значних руйнуваннях культурної та креативної екосистеми в Україні: "Останнього тижня в Брюсселі міністри культури країн-членів ЄС були шоковані цифрами, представленими паном Ткаченком: 50% культурної інфраструктури зруйновано, більш як 10% культурних професіоналів або стали внутрішньо переміщеними особами, або долучилися до лав ЗСУ".
"Україна не росія. Чорне ніколи не буде білим. Культура стає загальновживаним паролем для всіх нас. Навіть таке маленьке слово "паляниця" дозволяє вже відрізнити нас від них. У цьому сенсі культура, особливо українська культура, вже відрізняється і, мало того, вона розглядається у всьому світі як квітуча, така, що розвивається, як культура, яка є справжньою культурою", – зазначив Маасікас.
Як повідомляв Укрінформ, щорічний форум "Креативна Україна" розпочав роботу в Києві.
"Креативна Україна" є найбільшою у Східній Європі платформою для обговорення напрямків державної політики у сфері культури та креативних індустрій. Щороку подія збирає кількадесят спікерів з понад 10 країн світу.
Форум відбувається з 2017 року. Його засновником та головним організатором є Міністерство культури та інформаційної політики.