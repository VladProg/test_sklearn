Міністерство цифрової трансформації України звернулося до компанії Meta з проханням покращити модерацію українського контенту, щоб уникнути видалення та блокування українських блогерів у соціальних мережах.

Як передає Укрінформ, про це повідомив віцепрем'єр-міністр - міністр цифрової трансформації України Михайло Федоров у Телеграмі.
"Сьогодні написали листа до Ніка Клегга (президента Meta з глобальної політики - ред.) та попросили підвищити якість модерування. Щоб пости українців більше не приховували, а акаунти не банили", - написав він.


Федоров зазначив, що компанія Meta багато допомагає Україні. Зокрема, блокує російські пропагандистські ресурси, зробила українську версію Facebook для iOS та запустила разом із Дія.Бізнес навчальний центр для українського малого та середнього бізнесу. Крім цього, у Мінцифри очікують на запуск української мови у застосунку Messenger.
"Дякую Meta і сподіваюся, що нам вдасться змінити підходи компанії та розв'язати проблему масових блокувань українських користувачів", - додав віцепрем'єр.
За словами Федорова, він отримує багато повідомлень від блогерів, медіаспільноти, активістів та звичайних користувачів про блокування постів і акаунтів у Facebook та Instagram. Віцепрем'єр додав, що Мінцифри постійно спілкується з корпорацією Meta, яка навіть виділила для нас окрему команду, щоб швидко реагувати на запити.
За останні місяці ця команда допомогла розблокувати десятки сторінок публічних людей, проте "це є тимчасовим вирішенням проблеми", вважає Федоров.
Очільник Мінцифри нагадав, що провів зустріч у Брюсселі з президентом Meta з глобальної політики Ніком Клеггом, щоб обговорити запуск нових продуктових апдейтів для українців та, звісно, модерацію контенту в Україні.
"У нас триває жорстока війна, тому несправедливо модерувати український контент за правилами мирного часу. Соцмережі створені для того, щоб розповідати правду. Мільйони українців із першого дня війни об'єдналися та діють як єдиний інформаційний фронт. Поширюють новини в соцмережах, збирають кошти для армії, медиків та людей, які все втратили. Кожен активіст, блогер, волонтер використовує свою довіру та репутацію для доброї справи", - наголосив Федоров.
Як повідомляв Укрінформ, Федоров у травні обговорив із президентом з глобальних питань компанії Meta Ніком Клеггом відкриття офісу компанії в Україні.