Міністр культури та інформаційної політики України Олександр Ткаченко вважає, що арешт у різних країнах світу будівель федерального агентства у справах Співдружності Незалежних Держав, співвітчизників, які проживають за кордоном, і з міжнародної гуманітарної співпраці (россотрудничества) сприяв би поверненню вкрадених рф в Україні культурних цінностей.

Таку думку глава МКІП висловив на брифінгу у Медіа Центрі Україна — Укрінформ.
"Якщо вже Захід арештовує активи російських олігархів, державних корпорацій, є чудові організації "россотрудничества". У них є дужа велика кількість будівель по всьому світу. Накладання арешту на ці прекрасні будівлі, в тому числі розташовані в самому центрі Парижу, я думаю, були б гарною відповіддю щодо гарантів повернення нам цінностей (вкрадених – ред.)", - сказав Ткаченко.
Він нагадав, що тільки на Херсонщині росіяни викрали близько 80% музейного художнього фонду.
"Там наші фахівці зараз працюють над уточненням масштабів пограбування. Це питання поставило ЮНЕСКО з точки зору верифікації того, що було вкрадено, для запобігання незаконному трафіку наших цінностей", - додав урядовець.
Безперечно, підкреслив міністр, всі ці пограбування говорять про нищівну боротьбу росіян проти нашої культури та ідентичності. Та з іншого боку Україна має здійснювати кроки стосовно криміналізації російської діяльності у сфері культури.
Як повідомлялося, російські військові пограбували кілька десятків українських музеїв за час повномасштабного вторгнення. В тому числі солдати російської армії розграбували Херсонський художній музей.