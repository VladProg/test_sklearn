У Національному банку назвали п’ять ключових напрямків екстреного відновлення у 2023 році з метою розвитку в Україні енергонезалежної та динамічної економіки за стандартами Європейського Союзу.

Як передає Укрінформ, про це повідомила пресслужба НБУ у Фейсбуці.
«Ураховуючи масштаби економічних втрат внаслідок повномасштабного нападу росії, що обраховуються сотнями мільярдів доларів, Україна потребує реалізації масштабних планів відновлення в тісній співпраці з міжнародними кредиторами та донорами», – розповів заступник голови НБУ Сергій Ніколайчук на форумі 2023 IIF Central & Eastern Europe Economic Forum у Відні.

Ключовими напрямами для відновлення є енергетика, житло, розмінування, критична соціальна інфраструктура та допомога приватному бізнесу.
Так, у секторі енергетики потрібно відновити понад 400 об’єктів критичної інфраструктури після ракетних обстрілів та підвищити їхню стійкість до майбутніх атак.
У житловому секторі зруйновані понад 150 тис. житлових будинків, а оцінений збиток перевищує 55 млрд дол.
За словами Ніколайчука, розмінування може тривати понад 5 років, тому цей термін необхідно максимально скоротити.
У секторі критичної соціальної інфраструктури потребують відновлення дороги, мости, школи, лікарні, комунальні заклади та все необхідне для життя в населених пунктах.
У сфері приватного бізнесу прямі збитки за 2022 рік становлять 13 млрд дол., тоді як непрямі оцінюються майже у 33 млрд дол. Для відновлення необхідно підтримувати бізнес кредитами та грантами, на які потрібно більше коштів.
«Крім того, для швидшого та стійкішого зростання енергонезалежної та динамічнішої економіки відповідно до політики та стандартів ЄС потрібні реалізація регуляторних та структурних ініціатив для забезпечення ефективного управління та верховенства права, поліпшення бізнес-середовища й інвестиційного клімату та масштабна фінансова підтримка», – підсумував Ніколайчук.
Як повідомлялося, за підрахунками експертів проєкту KSE “росія заплатить”, для відновлення пошкоджених та зруйнованих війною підприємств знадобиться 24,9 млрд дол.