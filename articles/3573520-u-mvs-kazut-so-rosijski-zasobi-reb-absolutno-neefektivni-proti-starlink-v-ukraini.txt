російські засоби радіоелектронної боротьби (РЕБ) нічого не можуть зробити зі Starlink, які були надані раніше Україні.

Про це в інтерв’ю Укрінформу заявив заступник міністра внутрішніх справ України Ігор Бондаренко.
«Насправді Starlink продовжує вирішувати досить велику частину потреб забезпечення зв’язком. Позитив тут ще й у тому, що російські засоби РЕБ нічого не можуть з ними зробити», - заявив він.
Як приклад Бондаренко розповів про випадок, коли в одному з районів Київщини у березні стояли українські нацгвардійці, і тут активні бойові дії були орієнтовно всередині березня. За словами заступника міністра, МВС встигло саме на цей підрозділ передати Starlink. І потім представники міністерства вже спілкувалися безпосередньо з командиром цього підрозділу.
Командир розповідав, що, коли росіяни уже зайшли в с.Мощун саме тоді, коли наші бійці там знаходилися, то максимально застосовували щодо українців зі свого боку засоби радіоелектронної боротьби.
«І в наших не працювало нічого - ні мобільний зв'язок, ні радіостанція, а Starlink - функціонував. І хоча б завдяки цьому цей підрозділ був на зв’язку з сусідніми підрозділами, і розумів, де і що відбувається», - поінформував чиновник.
Серед іншого, він сказав, що до повномасштабного вторгнення рф МВС послуговувалися європейською системою супутникового зв’язку KA-SAT, яку використовували всі сили сектору безпеки та оборони - інших аналогів не було в Україні.
За словами Бондаренка, це були такі портативні польові комплекси, які дозволяли розгорнути супутниковий канал зв’язку, коли, наприклад, той чи інший підрозділ виходив з розташування у польові умови.
«І 24 лютого вранці ми отримали інформацію, що ця система не функціонує. Близько 10:00 ми вже зрозуміли, що чекати відновлення роботи супутникового зв’язку немає сенсу, тому що частина цих портативних комплексів була виведена з ладу. Тобто, навіть якщо сама платформа відновить роботу, то немає комплекту, з яким можливо працювати», - уточнив заступник міністра МВС.
Він розповів, що тоді був проведений такий швидкий брейнсторм щодо того, яка може бути альтернатива, і одним з параметрів потенційних альтернативних пристроїв була швидкість каналів зв’язку, доступність у достатній кількості та логістичні параметри надходження.
«Того ж дня близько 12:00 у мене була розмова з віцепрем’єр-міністром – міністром цифрової трансформації України Федоровим Михайлом Альбертовичем, про те, що, окрім Starlink, інших варіантів - відносно недорого, комплексно, швидко і в достатньому обсязі - забезпечити потреби зв’язку немає», - сказав Бондаренко.
За його словами, Федоров уже тоді безпосередньо комунікував з американською стороною - у них була і публічна переписка з главою компаній Tesla і SpaceX Ілоном Маском у Твітері.
«А 28 лютого я вже розподіляв першу партію Starlink, які приїхали в Україну. І наразі ми їх, завдяки нашим партнерам - і європейським, і американським - отримали у досить значному обсязі», - сказав високопосадовець МВС.
Як повідомлялося, перша партія станцій супутникового інтернету Starlink прибула до України 28 лютого.
Фото: spotme.ua