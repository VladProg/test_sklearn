Передача Україні конфіскованих Сполученими Штатами у російського олігарха Костянтина Малофєєва $5,4 млн займе кілька тижнів.

Таку думку висловив голова Комітету Верховної Ради з питань правової політики Денис Маслов в ефірі телемарафону, передає кореспондент Укрінформу.
«Все буде досить швидко, бо, наскільки мені відомо, вже Міністерство юстиції та генеральний прокурор США санкціонували передачу коштів Україні. Питання передачі цих коштів не займе багато часу – це питання максимум тижнів», - сказав депутат.
За його словами, всю конфісковану суму передадуть на відбудову України.
«Важливо, що санкції до Малофєєва, які було застосовано, - ще за події 2014 року. Ми знаємо, що з тих пір коло осіб, які підпали під санкції, зокрема у США, значно розширилося. Ці гроші були стягнуті за порушення санкцій», - сказав Маслов.
Він додав, що йдеться про два епізоди порушення Малофєєвим санкційного законодавства, за кожне із яких у США передбачено ув’язнення на строк до 20 років.
«Оскільки у США такі види покарання сумуються, то пану Малофєєву окрім стягнення цих коштів світить ще 40 років ув’язнення», - сказав депутат.
Голова парламентського комітету зазначив, що передача коштів стала можливою завдяки співпраці Міністерства юстиції та генерального прокурора США й роботі групи Єрмака – Макфола, яка напрацьовує пропозиції щодо застосування санкцій і здійснює моніторинг їх виконання.
Маслов наголосив, що передача конфіскованих коштів – це перші результати поправки до бюджету США, яку у грудні 2022 року ухвалив сенат.
Як повідомлялося, американський суд конфіскував у російського бізнесмена Костянтина Малофєєва 5,4 млн доларів, їх можуть передати на відновлення України.
Президент США Джо Байден наприкінці 2022 року підписав закон, що дозволяє Мін'юсту передати частину конфіскованих активів Державному департаменту для допомоги Україні.
Керівник робочої групи Мін'юсту Ендрю Адамс заявляв, що перші конфісковані кошти можуть бути переведені в Україну найближчим часом.
Генеральний прокурор США Меррік Гарланд санкціонував першу передачу конфіскованих коштів російських олігархів на відбудову України.