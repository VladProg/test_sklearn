Документальний фільм «Маріуполь. Невтрачена надія» придбало більше 15 країн Європи, і ставлять вони його в прайм-тайм.

Про це повідомив продюсер фільму Володимир Бородянський під час VІ Форуму «Креативна Україна: Сила стійкості», передає Укрінформ.
«Вперше в історії українського контенту в нас документальний фільм про Маріуполь купило більше 15 країн Європи, які ставлять це в прайм-тайм. Раніше уявити собі, що український документальний фільм потрапив в ефіри публічних каналів, практично неможливо. І це сьогодні наша сильна сторона. Сьогодні інтерес до нас настільки високий... Ви знаєте скільки фільмів знімала Британія у часи Другої світової війни? Щорічно вони знімала 50 художніх фільмів. А американці за всю війну зняли 1,5 тисячі художніх фільмів. 25% цих фільмів були на військову тематику», - сказав Бородянський.
Він зазначив, що Україна “має зараз менше грошей, але у нас є потужна підтримка світу, яку треба використовувати”.
Як повідомлялося, в Україні було знято документальний фільм «Маріуполь. Невтрачена надія», який побудовано на щоденниках маріупольської журналістки Надії Сухорукової та свідченнях інших людей, які прожили у Маріуполі перший місяць вторгнення рф.