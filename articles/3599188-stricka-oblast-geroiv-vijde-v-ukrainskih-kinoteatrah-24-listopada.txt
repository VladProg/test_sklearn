В українських кінотеатрах 24 листопада вийде стрічка Олексія Комаровського "Область Героїв".

Як передає Укрінформ, про це повідомляє пресслужба Держкіно.
"Наш фільм присвячений всім волонтерам України. І він несе благодійну місію: "купи квиток – зігрій дитину". Я запрошую всіх у кіно, адже зібрані кошти від кінопоказів підуть на закупівлю обігрівачів для дитячих будинків, оскільки на нас чекає важка зима. Українське кіно зігріє не тільки душу", - сказав Комаровський.

Фільм "Область Героїв" – це кіно без акторів, перша масштабна кінореконструкція героїчних історій простих українців, у головних ролях якої – волонтери, які зіграли самі себе.
За словами авторів, глядач побачить відверту кіносповідь про події, які відбувалися у самому пеклі ворожої окупації: в Бучі, Ворзелі, Гостомелі, Ірпені та інших містах і селах. Кожна героїчна сповідь – не про одну людину та її історію, а про тисячі українських волонтерів, які уособлюють незламну українську націю.
Саундтреком до фільму стали два популярних українських треки: "Вільні Люди" українського гурту “Без обмежень” та "Думи" у виконанні Артема Пивоварова та Dorofeeva.
Фільм виробництва кінокомпанії IdeaFilms у партнерстві з Київською обласною військовою адміністрацією та за сприяння Державного агентства України з питань кіно.
Як повідомлялося, наступного року вийде в прокат дебютна стрічка Дениса Тарасова "БожеВільні" про каральну психіатрію в срср.