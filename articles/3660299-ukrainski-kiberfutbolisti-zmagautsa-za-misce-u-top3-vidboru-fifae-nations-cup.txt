Pбірна України з електронного футболу у дисципліні FIFA провела перші матчі другого ігрового тижня кваліфікації чемпіонату світу - FIFAe Nations Cup 2023.

Це історична мить для «синьо-жовтих», які до цього дня ніколи не виступали у вищому дивізіоні престижних кіберфутбольних змагань, передає Укрінформ.
Українська команда змагається в раунді плей-ін, матчі якого відбуваються у форматі 2vs2 на платформі PS5 і тривають із грудня 2022-го до березня 2023 років.
Олександр CIG Grishay Гришай та Андрій CIG ST92 Шакалов, які представляють збірну України на цих змаганнях, розпочали ігровий день із нічиєї з командою Ізраїлю - 1:1.
За першим заліковим балом, здобутим українцями в топовому дивізіоні, послідували дві прикрі поразки. Україна та Бельгія влаштували справжню гольову перестрілку, проте долю матчу вирішив пенальті, реалізований суперниками (2:3). А французи просто були сильнішими за українців, яким, утім, виявилося до снаги забити свій м’яч (1:2).
Оптимізму українським кіберфутболістам додала сенсаційна перемога в заключному поєдинку ігрового дня. Наші хлопці у гостьовій зустрічі обіграли не кого-небудь, а віцечемпіонів світу з FIFA, збірну Польщі - 2:1!
Таким чином, перший день другого ігрового тижня українська команда з чотирма очками завершила на четвертій позиції.
Враховуючи щільність розташування учасників та лише одне очко відставання від Франції, яка йде третьою, можна не сумніватися, що українська команда спробує зробити все можливе, щоби залишитися в дивізіоні 1. Для цього їй потрібно завершити ігровий тиждень у топ-3 колективів групи.
Фото: uaf.ua.