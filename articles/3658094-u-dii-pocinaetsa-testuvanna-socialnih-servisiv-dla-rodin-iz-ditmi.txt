На порталі «Дія» розпочалося тестування соціальних сервісів для окремих категорій батьків із дітьми.

Про це повідомляє Міністерство соціальної політики України у Фейсбуці, передає Укрінформ.


«Сім'ї з дітьми зможуть подавати заяви на отримання соціальних виплат на порталі Дія. Долучайтеся до бета-тесту сервісів та поширюйте», - йдеться в повідомленні.
Наголошується, що послугами в «Дії» можуть скористатися особи, які усиновили дитину, які доглядають за хворою дитиною. Також сервіс доступний для людей з інвалідністю з дитинства та дітей з інвалідністю, для одиноких матерів або батьків, які не перебувають у шлюбі.
Усіх охочих з перелічених вище категорій запрошують долучитися до бета-тесту послуги у «Діі» за посиланням.
За словами міністра соцполітики Оксани Жолнович, після успішного тестування окремі категорії батьків з дітьми зможуть подати заяву на отримання соціальних виплат від держави швидко, зручно та в будь-який час доби.
Як повідомлялося, Сполучені Штати мають намір «повторити успіх» української програми електронного врядування «Дія», посприявши її запровадженню в інших зацікавлених країнах. Наразі було виділено $650 тисяч на проведення техніко-економічних обґрунтувань у країнах, які виявили інтерес.