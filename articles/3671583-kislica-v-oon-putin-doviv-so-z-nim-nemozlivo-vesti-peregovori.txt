Дії президента рф володимира путіна показали, що з ним неможливо вести переговори.

Про це заявив постійний представник України при ООН Сергій Кислиця на засіданні Ради Безпеки, передає власний кореспондент Укрінформу у Нью-Йорку.
«Настав час визнати правду. Правда полягає в тому, що путін раз і назавжди довів, що з ним неможливо вести переговори. Послідовний підрив росією Мінських домовленостей і їх остаточне знищення роблять це абсолютно очевидним, – сказав він. – А рішення путіна розпочати повномасштабне вторгнення стало тим «осиковим кілком», який цей вампір самогубно ввігнав у себе».
Кислиця закликав «здорові сили в росії, якщо такі є», схаменутися і змусити путіна виконати вимоги Генеральної Асамблеї ООН щодо негайного припинення застосування сили й виведення російських військ з України. «Диктатор повинен здатися й відійти в минуле», – додав він.
Кислиця нагадав, що вся історія Мінських домовленостей, починаючи з підписання перших документів у вересні 2014 року, була довгим переліком порушень та ігнорування москвою власних зобов'язань.
Зокрема, пункт Мінського меморандуму від 19 вересня 2014 року передбачає, що «всі іноземні військові формування і військова техніка, а також бойовики і найманці мають залишити територію України під моніторингом ОБСЄ». Проте росія ніколи так і не виконала цю вимогу, зауважив Кислиця.
«росія порушила домовленості майже одразу після їх підписання, і всі ці порушення проклали шлях до остаточного рішення путіна про вторгнення в Україну», – додав постпред.
Він навів слова помічника путіна часів підписання Мінських угод владислава суркова, який визнав, що, працюючи над ними, він виходив з розуміння того, що вони не повинні бути виконані.
Як повідомлялося, росія у п’ятницю зібрала РБ ООН для озвучення брехливих наративів про нібито недотримання Україною Мінських угод, намагаючись таким чином виправдати свою агресію проти нашої країни.