Землетруси в центральній Туреччині та на північному заході Сирії зруйнували щонайменше дві пам’ятки ЮНЕСКО – замок Газіантеп та фортецю в Алеппо

Про це повідомляють The Guardian та France 24, передає Укрінформ.
За інформацією The Gardian, пошкоджено частину цитаделі Газіантеп у Туреччині. Фотографії та відеозаписи замку, який вважається одним з найкраще збережених у країні, показують, що частини його кам'яних стін обвалилися з боку форту.
Частини замку, розташованого на узвишші в центрі сучасного міста Газіантеп, відносяться до часів Хетської імперії, головна його будівля була зведена римлянами в другому і третьому століттях. Пізніше вона була укріплена й розширена за часів візантійського імператора Юстиніана I.






Землетруси у Туреччині та Сирії зруйнували дві пам’ятки ЮНЕСКО / Фото з сайту ensonhaber.com











































За інформацією France 24, також постраждала стародавня цитадель Алеппо в Сирії, яка раніше була частково зруйнована російськими бомбардуваннями.
Землетрус пошкодив мінарет всередині цитаделі, також обвалилися частини османського млина, північно-східні оборонні вали дали тріщини, деякі впали.
Місто Алеппо відоме своєю старовинною цитаделлю Х століття та історичним центром, який внесено до списку ЮНЕСКО.
Як повідомляв Укрінформ, у Туреччині та Сирії в понеділок сталося кілька потужних землетрусів, які призвели до численних людських жертв та руйнувань.