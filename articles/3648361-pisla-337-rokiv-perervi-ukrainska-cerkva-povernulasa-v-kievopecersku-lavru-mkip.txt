Після 337 років перерви українська церква повернулася в Києво-Печерську лавру.

Як передає Укрінформ, про це заступник міністра культури та інформаційної політики Тарас Шевченко повідомив у Фейсбуці.
«Сьогодні в Лаврі справді історична подія. Після 337 років перерви українська церква та українська мова повернулися в Лавру. Піднесений та святковий настрій сьогодні відчувався у всіх, хто прийшов до службу. Навіть в тих, хто вже відсвяткував Різдво 25-го грудня. Сьогоднішня подія дуже особлива», - заявив Шевченко.
Він зауважив, що з 1686 року у Лаврі були лише клірики Московського патріархату.

«Монастир належав Київській митрополії з часу свого заснування. Київська митрополія була анексована разом з Лаврою Москвою у 1686 із підтвердженням Синодальним листом Вселенського патріархату. У 2018 році, одночасно з наданням Томосу, Вселенський патріархат скасував цей Синодальний лист 1686 року як такий, що було видано через підкуп та грубі порушення. А ПЦУ визнав єдиним скадкоємцем Київської митрополії», - заявив Шевченко.
Він зауважив, що з юридичної точки зору саме держава володіє правами на приміщення Лаври, і саме держава вправі вирішувати, кому надавати в користування Лавру, а з ким не продовжувати договір. І, очевидно, має при цьому враховувати суспільні настрої.
Шевченко зазначив, що, за даними опитування Інфосапіенс, проведеного ще у червні 2022 року на питання чи має держава розірвати договори оренди приміщень, які перебувають в користуванні УПЦ (МП) схвальну відповідь дали 66% українців, а негативну лише 17%. За тим же опитуванням належність до ПЦУ визнавали 55% українців, до УПЦ (МП) - 3,5%, православними без патріархату вважали себе 11%. За його словами, з червня статистика могла змінитися лише в бік більшої підтримки ПЦУ.
Шевченко радий, що і Міністерство культури та інформаційної політики України мало причетність до події, яка сьогодні відбулась. Події, про яку писатимуть історики.
Як повідомляв Укрінформ, в Успенському соборі Києво-Печерської лаври 7 січня предстоятель Православної церкви України Епіфаній уперше звершив Божественну літургію з нагоди Різдва Христового.