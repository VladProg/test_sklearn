Ізраїль надає Україні більшу підтримку для відсічі російської агресії, аніж про це відомо публічно.

На це натякнув посол Ізраїлю Рон Просор в інтерв’ю німецькому виданню Morgenpost, передає Укрінформ.
«Ми допомагаємо – хоч і за кулісами, і набагато більше, ніж відомо», - сказав дипломат, не уточнивши про що йдеться.
На запитання, чому Ізраїль не надає Україні військову допомогу попри прохання Києва, Просор зауважив: «Це не так просто. У нас росіяни в Сирії. Як відомо, ізраїльська армія регулярно блокує поставки зброї з Ірану до Сирії та Лівану. Серед них іранські безпілотники та ракети, які росія використовує в Україні».
Це, за словами посла, перше, чому його країна «тримається тихо». Друга, це наявність великої єврейської громади в росії.
Просор відповів негативно на запитання, чи може Ізраїль повністю заблокувати постачання Іраном безпілотників.
Посол зауважив, що канцлер Олаф Шольц, Німеччина і Європа зрозуміли, що потрібно захищатися, щоб зберегти цінності демократичної держави. Ізраїльтяни знають це з моменту заснування власної держави.
Просор є послом Ізраїлю в ФРН з літа 2022 року.