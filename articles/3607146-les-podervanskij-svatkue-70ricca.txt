Український художник та автор сатиричних п'єс Лесь Подерв'янський святкує 70-річний ювілей.

Про це повідомляє пресслужба Державного агентства з питань мистецтв і мистецької освіти на сторінці у Фейсбуці, передає Укрінформ.
"Сам він каже, що за фахом є художником, який працює регулярно як художник в майстерні, і відомим став спочатку саме як художник, але його ще знають як і неперевершеного майстра влучного й дотепного слова, а також автора-виконавця сатиричних п'єс", - йдеться в дописі.
Відомство підкреслює, що усе, що робить Подерв'янський, стає мистецтвом: його картини зберігаються в Національному художньому музеї та багатьох приватних колекціях України, Німеччини, США, Швеції, а літературні твори здобули широку популярність серед читачів.
"Минулого року одна з книжок митця увійшла до рейтингу “30 знакових книжок нашої Незалежності”, який складали самі українці", - наголошено в повідомленні.
Олександр Подерв'янський — український художник й автор сатиричних п'єс, "Герой нашого часу", "Король літр", "Казка про рєпку, або...". Із 1980 року він є членом Спілки художників України.