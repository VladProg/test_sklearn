Баскетболісти київського «Будівельника» достроково пробилися до чвертьфіналу Кубка Європи ФІБА.

Як повідомляє пресслужба Федерації баскетболу Укріїни (ФБУ), це стало відомо після того, як фінський «Карху» обіграв ізраїльський «Хапоель» з Хайфи 85:76 в матчі останнього туру групового етапу, передає Укрінформ.
«Хапоель» був прямим конкурентом «Будівельника» за друге місце в групі.
Таким чином, до матчу зі словацьким «Левіце», який відбудеться сьогодні, 8 лютого, команда Валерія Плеханова стала недосяжна для конкурентів в групі і точно стане другою за підсумком групового етапу.
Суперником «Будівельника» в 1/4 фіналу буде або португальський «Порту», або французький «Шолє», які в останньому турі в очній зустрічі розіграють перше місце в своїй групі. Матчі 1/4 фіналу пройдуть в форматі двох зустрічей «дома-виїзд» в березні.
«Будівельник» став третім українським клубом у чвертьфіналі Кубка Європи ФІБА. Востаннє це вдавалось «Київ-Баскету» в сезоні-2019/20. До півфіналу Кубка Європи ФІБА українські клуби не пробивались.
Фото: ФБУ.