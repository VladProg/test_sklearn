Після перемоги над росією Україна повинна підписати з москвою мирний договір у Переяславі, де в 1654 році Богдан Хмельницький уклав мирний договір з Московським царством.

Про це Президент Польщі Анджей Дуда заявив під час зустрічі у вівторок з польською діаспорою у Латвії, передає кореспондент Укрінформу.
«Я якось, не так давно, сказав Президенту України Володимиру Зеленському: Володимире, дивлячись на нашу історію, як колись ці шляхи розійшлися, я тебе дуже прошу – коли ви переможете росію, коли росіяни прийдуть сюди на колінах, щоб підписати мир, то відвези їх у Переяслав, нехай там з вами підпишуть мир, нехай цим перекреслять усі ті роки радянського та російського впливу»,- наголосив Дуда.
Він зазначив, що поляки, а також Балтійські країни підтримають українців і разом з ними будуватимуть спільне європейське майбутнє.
Президент РП зазначив, що Польща разом з Латвією та іншими країнами Балтії активно підтримують Україну у її боротьбі з російським загарбником і висловив переконання, що завдяки цій підтримці українці переможуть ворога.
Як відомо, в 1654 році Гетьманщина підписала мирний договір з Московським царством, відтоді розпочалося поневолення України. Радянська, а зараз російська пропаганда переконує, що в результаті Переяславського миру український та російський народи «возз’єдналися навіки».