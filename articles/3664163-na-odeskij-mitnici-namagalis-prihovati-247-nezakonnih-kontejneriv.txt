Працівники Державного бюро розслідувань виявили на Одеській митниці 247 прихованих від розмитнення контейнерів.

Як повідомляє Укрінформ, про це повідомляє пресслужба відомства.
“Цього разу на території терміналу було виявлено 247 таких (прихованих від розмитнення - ред.) контейнерів. Наразі розпочався огляд терміналу та вмісту контейнерів. Про результати цієї роботи будемо повідомляти додатково”, - поінформували в ДБР.
Зазначається, що слідчі дії проходять у межах рішень Президента України та РНБО щодо протидії контрабанді та наповнення державного бюджету.
У ДБР нагадали, що 18 жовтня працівники бюро виявили на Одеській митниці 133 контейнери з товарами, термін розмитнення яких сплив. Впродовж тривалого часу посадовці митниці не вжили жодних заходів щодо передачі виявленого товару уповноваженим органам для їх реалізації та направлення коштів у дохід держави. Ймовірно, йдеться про схему ухиляння від сплати податків, що призводить до втрати бюджетом значних коштів.
Під час обшуків на території контейнерних терміналів, слідчі ДБР знайшли гелікоптер, елітні автомобілі, техніку, величезні партії взуття, у тому числі брендового, будівельні матеріали та устаткування. Вартість товару складала щонайменше 1,5 млрд гривень.
Як повідомляв Укрінформ, Державне бюро розслідувань блокувало у Дніпропетровській області схему масштабного розкрадання продуктів, які призначалися для Збройних сил України.
Фото: ДБР