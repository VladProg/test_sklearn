До державного бюджету за січень і 14 днів лютого 2023 року надійшло 645 млн грн від приватизації державного майна.

Як передає Укрінформ, про це написала у Фейсбуці народна депутатка, голова парламентського Комітету з питань бюджету Роксолана Підласа.
"Приватизація працює навіть під час війни – з початку року до державного бюджету надійшло 645 млн грн від приватизації державного майна. З них 464 млн грн тільки за 14 днів лютого", - йдеться в повідомленні.
За словами Підласої, після невеликої паузи в січні, Фонд виходить на середні показники минулого року. Після запуску малої приватизації по новому закону у вересні минулого року, до державного бюджету щомісяця надходило в середньому близько 470 млн грн. Всього в 2022 році на аукціонах малої приватизації держава заробила 1,7 млрд грн. Найдорожчими об'єктами, за які вже надійшли кошти цього року, стали Усть-Дунайський порт (201 млн грн), готель «Власта» у Львові (115 млн грн), Сторонибабський спиртзавод (142 млн грн) та Жовтневий спиртзавод (85 млн грн).
"Я дуже тішуся успіхам Фонду держмайна. По-перше, приватизація стимулює ділову активність, тому що об'єкти державної власності – це хороші майданчики для старту і релокації бізнесу (в них є підведені комунікації та інфраструктура), а в держави об’єктивно немає сьогодні ресурсу на модернізацію старих державних компаній. По-друге, виручка від приватизації покриває дефіцит державного бюджету і спрямовується переважно на потреби оборони. Тому сподіваємось на те, що аукціонів приватизації в 2023 буде багато і вони будуть успішні", - наголосила Підласа.
Як повідомляв Укрінформ, за підсумками 2022 року переможці приватизаційних аукціонів запропонували за державні активи 2,2 млрд грн. Вони вже перерахували до держбюджету 1,7 млрд грн. Загалом Фонд держмайна успішно провів 193 приватизаційних аукціони. В торгах змагалися 973 учасники.