У кримінальному провадженні Національного антикорупційного бюро, де фігурує вже колишній заступник міністра розвитку громад, територій та інфраструктури України, буде розвиток у різних напрямках.


Про це під час публічної дискусії «Антикорупція під час війни. Підсумки 2022 року» поінформував т.в.о. директора НАБУ Гізо Углава, передає кореспондент Укрінформу.
«Однією з яскравих справ була та, (де фігурує – ред.) заступник міністра регіонального розвитку і інфраструктури, який під час війни, фактично, за інформацією слідства, присвоював державні гроші. І у цієї справи ще буде розвиток у різних напрямках. Її матеріали показують, що ця корупція (існувала – ред.) не тільки у цій структурі, а й у інших структурах теж», - сказав Углава.
Як повідомлялося, 21 січня детективи НАБУ викрили заступника міністра розвитку громад, територій та інфраструктури та інших членів організованої групи на одержанні 400 тисяч доларів неправомірної вигоди за сприяння в укладанні договорів на закупівлю обладнання та техніки.
За даними слідства, влітку 2022 року уряд виділив 1,68 млрд грн на відновлення об‘єктів критичної інфраструктури та забезпечення населення електроенергією, теплом і водопостачанням, частину яких вирішили привласнити ряд посадовців центральних та регіональних органів виконавчої влади.
У САП стверджують, що посадовці, перебуваючи у змові з іншими особами, забезпечили укладання договорів про закупівлі за завищеною вартістю з наперед визначеними суб’єктами підприємницької діяльності. Підприємці мали передати посадовцям за «перемогу» у тендерах 280 млн грн, які становили різницю між реальною та закупною вартістю послуг.
Після цього віцепремʼєр-міністр Олександр Кубраков видав розпорядження про підготовку документів на звільнення заступника міністра розвитку громад, територій та інфраструктури Василя Лозинського.
22 січня уряд звільнив Лозинського з посади заступника міністра розвитку громад, територій та інфраструктури.
24 січня Вищий антикорупційний суд призначив ексзаступнику міністра розвитку громад, територій і інфраструктури України Василю Лозинському цілодобовий домашній арешт до 22 березня 2023 року.
Фото: НАБУ