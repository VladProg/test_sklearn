Долучитися до етерів Суспільного об 11:00 за Києвом, сфотографувати готовий текст і надіслати його спеціальним імейлом - у МКІП пояснили як долучитися до радіодиктанту 9 листопада.

Про це повідомляє пресслужба міністерства культури та інформаційної політики в Телеграмі, передає Укрінформ.
"Цьогоріч авторкою тексту буде письменниця та режисерка Ірина Цілик, а читатиме його акторка, народна артистка України Ада Роговцева. Методичну роботу проведе мовознавиця, докторка філологічних наук Лариса Масенко", - йдеться в дописі.

Зазначається, що 9 листопада об 11:00 за Києвом необхідно увімкнути Суспільне або етери Українського радіо, Радіо Культура, Суспільне Культура або зайти на сторінку Суспільного у Facebook. Після виконання роботи необхідно сфотографувати або відсканувати текст і надіслати його на електронну пошту rd@suspilne.media до 11:00 10 листопада.
Водночас відомство рекомендує ділитися процесами підготовки й написання диктанту в соціальних мережах під гештегом #Радіодиктант2022.
У День української писемності та мови – 9 листопада - відбудеться Всеукраїнський радіодиктант Національної єдності-2022.