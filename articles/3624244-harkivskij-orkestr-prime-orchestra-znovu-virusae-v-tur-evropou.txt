Харківський кросовер-оркестр Prime Orchestra у грудні вирушає в турне містами Європи з новою різдвяною програмою. Концерти відбудуться в містах Німеччини, Польщі, Чехії, Естонії та Латвії, повідомили Укрінформу у Prime Orchestra.

Як зазначається, у фірмовій інтерпретації Prime Orchestra прозвучать твори ABBA, Bee Gees, Coldplay, Кріса Рі, Мераї Кері, Роббі Вільямса тощо.
На концертах прозвучить улюблена музика з різдвяних фільмів, та, звісно, українські твори, з яких відомий на весь світ “Щедрик” Миколи Леонтовича у драматичній рок-версії, та надихаючий усіх українців на боротьбу та незламність духу народний супер хіт “Ой у лузі червона калина” у потужній інтерпретації оркестру.
Українські митці під час своїх концертів у Європі збирають допомогу для українців, які постраждали від війни. Зокрема, під час осіннього туру містами Європи вони збирали кошти на допомогу жителям Харківської області.
З 2014 року Prime Orchestra підготував 19 програм і дав понад 700 концертів у різних країнах світу. З травня цього року Prime Orchestra дає благодійні концерти на підтримку України за сприяння ЮНЕСКО, Міністерства культури та інформаційної політики України, Міністерства закордонних справ України.