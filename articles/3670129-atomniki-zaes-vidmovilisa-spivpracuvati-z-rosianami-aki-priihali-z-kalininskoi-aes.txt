росіянам вчергове не вдалося налагодити роботу на захопленій Запорізькій атомній електростанції.


Як передає Укрінформ, про це Енергоатом повідомляє у Телеграмі.
«Українські атомники тимчасово окупованої Запорізької АЕС відмовилися навчати представників Калінінської АЕС та співпрацювати з ворогами. Тепер російські атомники-гастролери не можуть знайти собі місця на станції, оскільки щось робити там вони не можуть через брак і знань, і навичок», - ідеться в повідомленні.
Зазначається, що черговий план російських загарбників зі встановлення своїх порядків на захопленій ними ЗАЕС знову на межі провалу, бо кваліфікованого персоналу, готового працювати на ядерних терористів, все одно не вистачає.
«Навіть попри погрози, катування, шантаж та безупинні залякування українці на ЗАЕС тримаються гідно і співпрацювати із загарбниками відмовляються», - сказано в повідомленні.
Енергоатом закликає атомників не підписувати жодних контрактів із ворогом, щоб не стати прямими посібниками агресора.
Також компанія нагадує, що персонал Запорізької АЕС, який в умовах захоплення продовжує зберігати вірність Україні, отримає всі обіцяні виплати - заробітну плату, винагороди за підсумками 2022 року та премії до Дня енергетика.
«Крім того, всім атомникам - патріотам ЗАЕС будуть виплачені додаткові премії у розмірі 50% посадового окладу/тарифної ставки починаючи з 1 січня 2023 року (до цього - з квітня 2022 року - 20%). Нарахування й одноразова виплата цієї додаткової грошової винагороди планується відразу після деокупації Енергодара і повного звільнення Запорізької АЕС від російських загарбників», - сказано в повідомленні.
Як повідомляв Укрінформ, міністр енергетики Герман Галущенко заявив, що ситуація на Запорізькій АЕС, яка знаходиться під контролем російських терористів, погіршується. Нинішні дії росіян ставлять під загрозу можливість швидкого підключення станції до мережі після її звільнення Україною.