Прокурори Офісу генерального прокурора скерували до суду обвинувальний акт стосовно п’яти осіб, які знущалися з полонених українців.

Як передає Укрінформ, про це Офіс генпрокурора повідомляє у Телеграмі.
Розслідуванням встановлено, що з 2014 року на окупованій території Донецької області діяли дві терористичні організації - незаконні "министерство государственной безопасности днр" та "Калининская исправительная колония 27".
До їх складу входило 17 бойовиків. Серед учасників - представники місцевого криміналітету та колишні працівники правоохоронних органів.
Зловмисники викрадали та катували українців, які не визнавали так званої "днр".
"Щоб змусити їх зізнатися нібито у шпигунстві та інших надуманих злочинах, погрожували катуванням і вбивством дітей та дружин. Якщо погрози не допомагали, вони імітували розстріл та навіть поховання заживо", - ідеться в повідомленні.
Наразі всім учасникам повідомили про підозру. Їм інкриміновано державну зраду, створення терористичної організації і порушення законів та звичаїв війни (ст. 111, ст. 258-3 та ст. 438 Кримінального кодексу України).
Після проведення всіх слідчих дій, матеріали стосовно інших дванадцяти осіб будуть також скеровані до суду.
Як повідомляв Укрінформ, 15 бойовиків "л/днр", яких взяли в полон українські військові, отримали по 15 років ув'язнення за держзраду.