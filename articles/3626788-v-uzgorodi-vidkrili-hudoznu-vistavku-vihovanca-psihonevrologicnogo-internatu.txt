В Ужгородському скансені відкрили художню виставку вихованця психоневрологічного інтернату Василя Мишка.

Про це Ужгородський скансен повідомляє у Фейсбуці передає Укрінформ.


"У музеї відкрилася виставка до Міжнародного дня людей з обмеженими фізичними можливостями. Свої роботи презентував Василь Мишко, вихованець Тур'є-Реметівського психоневрологічного інтернату", - йдеться в дописі.



Як повідомляється, Василь Мишко народився 1970 року в с. Стричава Великоберезнянського району Закарпатської області.


Займається мистецтвом з 12 років. Спочатку він змальовував, а потім навчився малювати сам та вигадувати картини.


"Я малював спочатку олівцями, фарбами, аквареллю. Коли я почав малювати, я зрозумів, що чогось не вистачає, може треба спробувати гуашшю, аж потім я перейшов до акрилу й олійних фарб. Найбільше люблю малювати природу та фігури людей", - розповідає художник.


Нині у доробку Василя Мишка близько 300 картин. Більшу частину робіт зберігає у себе, решту – дарує чи продає.


Нагадаємо, День людей з інвалідністю відзначають щороку 3 грудня.