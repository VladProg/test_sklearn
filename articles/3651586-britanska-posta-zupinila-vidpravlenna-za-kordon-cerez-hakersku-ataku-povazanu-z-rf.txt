Королівська пошта Великої Британії (Royal Mail) зазнала атаки хакерів-здирників, яких пов’язують з росією, що зупинило обіг відправлень за кордон на кілька днів.

Про це повідомляє британська інформаційна служба Бі-бі-сі, передає Укрінформ.
«Королівська пошта просить користувачів не намагатися надсилати будь-які відправлення до інших країн, оскільки її комп'ютерні системи залишаються несправними»,- зазначається в повідомленні.
Уточнюється, що про масштабний кібернапад стало відомо цієї середи. Атаки зазнали комп'ютерні системи, які служба використовує для обробки та відстеження закордонних відправлень. Вірус уразив програмне забезпечення у шести офісах Королівської пошти, зокрема в центрі обробки в Хітроу біля Лондона.
При цьому зазначається, що хакери застосували програму Lockbit. За даними компаній, що спеціалізуються на комп'ютерній безпеці, її розробили злочинні угруповання, пов'язані з росією. Водночас, поки невідомо, де саме зараз перебувають зловмисники.
Як повідомлялося, в листопаді минулого року влада США звинуватила в організації кібератаки за допомогою Lockbit людину з подвійним канадсько-російським громадянством. При цьому було встановлено, свої напади чоловік здійснював з території Канади.
Віруси-здирники блокують дані в комп'ютерних системах, після чого хакери, як правило, вимагають викупу в криптовалюті. Зазвичай вони встановлюють дедлайн, після якого погрожують оприлюднити вкрадені файли.