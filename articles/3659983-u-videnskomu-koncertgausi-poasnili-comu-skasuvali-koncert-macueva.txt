Запланований на 16 лютого концерт російського піаніста Дениса Мацуєва у Віденському Концертгаусі був скасований ще торік у квітні, оскільки Концертний дім не надає сцену митцям, які демонструють солідарність з розв’язаною путіним війною.

Про це власному кореспонденту Укрінформу повідомила речниця Wiener Konzerthaus Сузанне Цайчнер.
«Концерт Дениса Мацуєва скасовано ще 10 квітня 2022 року», - прокоментувала Цайчнер інформацію на сайті Концертгаусу про скасування запланованого на 16 лютого концерту російського піаніста.
Вона додала, що Wiener Konzerthaus ще навесні 2022 року, після початку повномасштабної війни росії проти України, опублікував декларацію «Проти насильства і за мир».
«У цій декларації, яка досі актуальна, ми засуджуємо війну і водночас виступаємо за диференційоване ставлення до базованих у росії культурних інституцій та музикантів. По суті, ми заявляємо, що Віденський Концертхаус не надає сцену митцям чи інституціям, які демонструють солідарність із розв’язаною путіним війною, і так само не надає сцену митцям чи інституціям, які сприяють легітимізації режиму», - заявила Цайчнер.
Причини скасування концерту Мацуєва у повідомленні на сайті Wiener Konzerthaus не вказувалися.
Як повідомлялося, скасування концерту у Відні відомого російського піаніста Дениса Мацуєва, який підтримує агресію рф проти України, привітав міністр культури та інформаційної політики Олександр Ткаченко.
Мацуєв у 2014 році відкрито підтримав спробу анексії росією українського Криму. У своїх висловлюваннях він також неодноразово схвалював агресивну політику президента рф володимира путіна, зокрема щодо України, був його довіреною особою на виборах.