Фільм режисера Філіпа Сотниченка "Ля Палісіада" отримав нагороду на Роттердамському міжнародному кінофестивалі.

Як передає Укрінформ, про це Державне агентство України з питань кіно повідомляє у Фейсбуці.
“Повнометражний дебют Філіпа Сотниченка La Palisiada отримав приз FIPRESCI на Роттердамському міжнародному кінофестивалі”, — ідеться в повідомленні
Стрічка була представлена в основному конкурсі фестивалю Tiger competition. Вперше з 2008 року в головний конкурс Роттердамського кінофестивалю потрапив український фільм — стрічка "Ля Палісіада" про останню смертну кару в Україні в 1996 році.
Ля Палісіада — це фільм в жанрі пострадянського нуару. Історія розгортається в Україні в 1996 році, за кілька місяців до підписання протоколу №6 Європейської конвенції з прав людини, що передбачав відмову від смертної кари.
У центрі сюжету — судовий психіатр, чиє спокійне життя змінюється, коли він має взяти участь у заплутаній історії вбивства міліціонера. Герой починає сумніватися у правильності системи правоохоронних органів, коли бачить усю беззаконність проведення судових експериментів над підозрюваним.

Стрічку створено кінокомпаніями “ВІАТЕЛ” та “Сучасне Українське Кіно”. Розробку проєкту підтримав Український культурний фонд, фінансову підтримку виробництва було отримано від Державного агентства України з питань кіно, постпродакшн профінансував Гетерборзький кінофонд (Швеція).
International Film Festival Rotterdam (IFFR) — щорічний фестиваль, який проводиться в різних кінотеатрах Роттердама у кінці січня. IFFR є одним з найвідоміших європейських кінофестивалів основна увага якого зосереджена на останніх роботах нових талановитих режисерів.
Фестиваль проходить з 25 січня до 5 лютого.
Як повідомляв Укрінформ, дансько-українсько-шведський документальний фільм “Будинок зі скалок” претендуватиме на отримання “Оскара” цього року.