Заступник керівника Офісу Президента Ігор Жовква обговорив із делегацією Комітету в закордонних справах Палати представників Генеральних штатів Королівства Нідерланди практичну реалізацію української формули миру, яка передбачає гарантію безпеки для всього Європейського континенту.


Як передає Укрінформ, про це повідомляє пресслужба ОП.
Під час зустрічі з делегацією Жовква висловив подяку за вагому допомогу з боку парламенту Нідерландів у протидії російській збройній агресії, а саме: за фінансово-економічну, гуманітарну, військову та політичну підтримку.
«Особливо важливим стало рішення парламенту підтримати надання Україні статусу кандидата на членство в ЄС. Голос Нідерландів відіграв одну з вирішальних ролей у забезпеченні консенсусу у Європейській раді з цього питання», – зауважив він.
Заступник керівника ОП поінформував нідерландських депутатів про поточну безпекову ситуацію в Україні та закликав підвищувати рівень підтримки за ключовими напрямами, зокрема щодо постачання зброї.

Жовква наголосив, що Україна прагне справедливого миру в класичному розумінні, з погляду міжнародного права, що передбачає позбавлення росії всіх інструментів для вчинення агресивних дій проти іншої держави.
Окрему увагу під час зустрічі сторони приділили прогресу України на євроінтеграційному шляху та результатам нещодавнього саміту Україна – ЄС. Заступник керівника ОП докладно поінформував іноземних парламентаріїв про перебіг виконання Україною рекомендацій Європейської комісії, зауваживши, що імплементація всіх семи рекомендацій уже на завершальному етапі.
«Угода про асоціацію України з ЄС виконана на 72%, і ми продовжуємо рухатися цим шляхом до її повного виконання. Очікуємо на проміжну позитивну оцінку з боку ЄС вже цієї весни та оголошення про початок переговорів про вступ до кінця поточного року. Розраховуємо на підтримку Нідерландів, адже вступ України до ЄС є невід’ємною складовою нашої перемоги у війні проти росії», – додав він.
Як повідомляв Укрінформ, 4 лютого Президент Володимир Зеленський презентував ролик, який розкриває суть української формули миру. За словами глави держави, ця формула здатна створити нову архітектуру глобальної безпеки.
Фото: ОП