МЗС Литви заявило, що не бачить об'єктивних причин для включення популярної в рф української співачки Світлани Лободи до списку небажаних осіб.

Про це повідомляє Delfi, передає Укрінформ.
«Процедуру було розпочато минулої середи, коли в суспільстві з'явилися питання у зв'язку з її (Лободи – ред.) концертами у Литві. МЗС звернулося до партнерів в Україні з проханням оцінити публічні заяви співачки, її поведінку перед російською агресією. За попередніми даними, є ознаки для її включення до списку небажаних осіб», – зазначила речниця глави МЗС Пауліна Левіцкіте.
Однак, за її словами, при подальшому з'ясуванні фактів стало зрозуміло, що немає правової підстави та об'єктивних даних для включення Лободи до списку небажаних осіб.
Натомість міністр культури Сімонас Кайріс сказав, що, на його думку, виконавиця таки становить загрозу своєю колишньою позицією щодо росії. На його думку, "це питання не має замовчуватися", особливо з огляду на те, що в Литві зараз багато українців, які приїхали після початку повномасштабного російського вторгнення.
Минулого тижня МЗС Литви заявляло, що Лободу буде включено до списку небажаних осіб і вона не зможе приїхати до країни. Після цього продаж квитків на концерти співачки у чотирьох найбільших містах Литви було призупинено, але незабаром відновлено.