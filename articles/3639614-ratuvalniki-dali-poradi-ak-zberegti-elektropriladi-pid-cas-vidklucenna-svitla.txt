У Державній службі з надзвичайних ситуацій радять під час відключення світла виймати електроприлади з розеток.

Як передає Укрінформ, про це ДСНС повідомляє у Фейсбуці.
"Чи потрібно виймати з розеток електроприлади під час відключень світла? Звісно, адже надмірна кількість під’єднаних до мережі приладів може спричинити стрибок напруги під час відновлення електроенергії", - йдеться у повідомленні.
Щоб зберегти техніку та уникнути пожежі, у ДСНС радять дотримуватись певних рекомендацій.
Зокрема, відключити від мережі всі енерговитратні прилади: бойлер, духову шафу, електрообігрівач, пральну машину, чайник, електроплиту. Перевірити, чи вимкнені вимикачі світла в кімнатах. Відключити світло через щиток, якщо йдете з дому.
"Не втручайтеся в електрощитові будинків, намагаючись самостійно відновити електропостачання", - застерегли в ДСНС.
Натомість вмикати електроприлади варто лише через пів години після подачі струму. Енергоємні прилади слід вмикати поетапно.
Бізнесменам ДСНС радить не використовувати вуличне підсвічування фасадів і вітрин.
Як повідомляв Укрінформ, у Міністерстві охорони здоров’я дали поради, як безпечно зберігати продукти в умовах відключення електрики.