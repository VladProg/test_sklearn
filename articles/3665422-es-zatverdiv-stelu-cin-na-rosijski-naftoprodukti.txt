Європейський Союз ухвалив рішення запровадити два показники граничного рівня цін на продукти нафтопереробки, що походять або експортуються з росії, на рівні до 100 доларів за барель.

Про це повідомляється на сайті Європейської ради, передає Укрінформ.
«Рада ЄС вирішила сьогодні встановити два показники цінового обмеження на нафтові продукти, що позначені кодом CN 2710, які походять або експортуються з росії. Це стосується ціни за барель, на рівні якої або нижче продукти нафтопереробки з росії підпадають під виняток із заборони на поставки з використанням морського транспорту продуктів нафтопереробки для третіх країн; надання технічної допомоги, брокерських послуг, фінансування або використання фінансової допомоги, що стосується морського транспортування продуктів нафтопереробки для третіх країн», - йдеться у повідомленні.
Перше обмеження ціни на нафтопродукти, що продаються з дисконтом до сирої нафти, встановлено на рівні 45 доларів за барель, а друге обмеження ціни на нафтопродукти, що торгується з премією до сирої нафти, встановлено на рівні 100 доларів за барель.
Як зазначається, такі показники встановлені у тісній координації з так званою коаліцією з обмеження ціни та будуть введені в дію з 5 лютого 2023 року. При цьому для транспортних суден, завантажені продуктами нафтопереробки походженням із росії до 5 лютого, встановлюється перехідний період у 55 днів. Вони мають розвантажитися до 1 квітня 2023 року.
Рада ЄС проведе перегляд застосованого механізму обмеження ціни на російську сиру нафту у середині березня, а надалі здійснюватиме його з періодичністю кожні два місяці.
У Раді ЄС наголосили на рішучій підтримці України та її народу, її незалежності, суверенітету та територіальної цілісності в межах міжнародно визнаних кордонів, а також невід’ємного права України на самооборону проти російської агресії.
Як повідомлялося, 3 грудня 2022 року Рада ЄС встановила граничний рівень цін на продаж сирої нафти російського походження на рівні 60 доларів за барель. Цей захід, що був погоджений з країнами G7, призвів до падіння цін на російську нафту на світовому ринку майже вдвічі, до середнього показника у 40 доларів за барель, що значно обмежило можливості кремля у фінансуванні «машини війни».