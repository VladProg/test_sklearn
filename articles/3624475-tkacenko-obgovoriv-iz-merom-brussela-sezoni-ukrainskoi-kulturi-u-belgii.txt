Міністр культури та інформаційної політики Олександр Ткаченко під час зустрічі із мером Брюсселя Філіпом Клозом та головою відділу культури та туризму Брюсселя Дельфін Уба обговорив сезони української культури у Брюсселі в 2023 році.

Як передає Укрінформ, про це Ткаченко написав у Телеграмі.
«Зранку мав зустріч з мером Брюсселя Філіпом Клозом та головою відділу культури та туризму Брюсселя Дельфін Уба. Говорили про розбудову двосторонніх відносин в культурній сфері, а саме про сезони української культури в Брюсселі в 2023 році», - зазначив Ткаченко.
За словами міністра, ще коли Клоз був в Києві вони домовлялись про створення українського муралу в Брюсселі, тож співрозмовники висловили прагнення продовжити цей процес.
«Подякував за допомогу в розміщенні інформаційних стендів «Авангардна історія України» перед будівлею Європейської комісії в Брюсселі», - додав Ткаченко.
Як повідомляв Укрінформ, раніше Ткаченко повідомив, що Бельгія підтримає заклади культури України, надавши генератори та 150 тис. євро допомоги.