Рік війни змінив державу, а українські інституції продемонстрували, що набагато міцніші, ніж очікував ворог.

Про це Прем'єр-міністр України Денис Шмигаль сказав під час засідання уряду, передає Укрінформ.
"24 лютого 2022 року. Ніколи не забудемо цей день. День, який назавжди змінив кожного з нас. Змінив нашу країну. День, коли розпочався наш шлях незламності. Шлях повний хоробрості, героїзму. Шлях, який закінчиться лише перемогою", - підкреслив Шмигаль.

Відео: Офіс Президента України
Він додав, що 24 лютого цього року над столицею незламної України синьо-жовті прапори, так само як і над Харковом, Черніговом, Сумами, Херсоном і будуть над усіма містами і містечками в Донецькій, Луганській, Запорізькій області та в Криму.
"Україна б’ється. Україна перемагає. Безмежна вдячність нашим силам оборони. Солдатам, офіцерам. Безмежна вдячність нашим медикам та волонтерам. Енергетикам та рятувальникам. Залізничникам, комунальникам, вчителям, підприємцям. Кожному й кожній. Всім українцям", - наголосив Шмигаль.
Він висловив вдячність Президенту Володимиру Зеленському за лідерство, всім колегам за сумлінну роботу.
"Десятки й сотні викликів та завдань. Щодня. Українські інституції набагато міцніші, ніж очікував ворог і навіть союзники. Наші здобутки та виклики, перемоги та успіхи. Вони всі – частина нашого шляху незламності. Перш за все – це наші військові перемоги. Перемога в битві за Київ. Звільнення Чернігівщини. Сумщини. Харківщини. Острова Зміїний. Звільнення Херсона. Сотні міст та сіл, де знову синьо-жовті прапори", - сказав Шмигаль.
Він акцентував увагу, що українська армія - одна з найсильніших у Європі та світі, і для уряду сили безпеки та оборони були, є і будуть абсолютним пріоритетом для фінансування та розбудови.
"Минулого року ми виділили на це 1,5 трильйона гривень. Кожна копійка податків бізнесу та громадян у бюджет пішла на безпеку й оборону. На закупівлю зброї та амуніції. На ремонти техніки. На виплати нашим захисникам і захисницям. Цього року – так само. Кожна копійка, яка йде в бюджет від бізнесу і громадян, піде на безпеку й оборону", - сказав глава уряду.
Він також підкреслив важливість сформованої проукраїнської коаліції.
"Завдяки лідерству Президента Зеленського. Завдяки роботі дипломатів та урядовців. Завдяки мільйонам українців по всьому світу. Проукраїнська коаліція, наші союзники допомогли нам вистояти. Зброя, фінанси, гуманітарна допомога, політична та інформаційна підтримка, санкції проти агресора. Ми вдячні нашим партнерам. Ми вдячні за те, що повірили в нас. Тепер ви бачите. Україна здатна перемогти. Ми в це вірили з першого дня. З першої ракети 24 лютого 2022 року. Через рік ми знаємо, що в це вірите й ви", - сказав він.
Шмигаль наголосив, що проукраїнська коаліція у світі сильна та єдина.
Як повідомлялося, уряд Сполучених Штатів оголосив у п'ятницю, 24 лютого, новий пакет допомоги Україні на суму 2 млрд доларів.
Фото: Урядовий квартал