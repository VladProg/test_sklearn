Народного депутата Миколу Тищенка звільнили з посади заступника голови парламентської фракції «Слуга народу» та незабаром виключать зі складу фракції.


Про це голова фракції Давид Арахамія та речниця фракції Юлія Палійчук повідомили в Телеграмі, передає Укрінформ.


«Бачу, що не всі розуміють, чим повинні займатися народні депутати під час війни. Тому готуємо низку кадрових рішень: звільнення Миколи Тищенка з посади заступника голови фракції «Слуга народу». Скликаємо термінове засідання, щоб виключити його зі складу нашої фракції», – зазначив Арахамія.
Своєю чергою, Палійчук уточнила, що Тищенка вже звільнено з посади заступника голови фракції. Вона також поінформувала, що засідання фракції, на якому ухвалять рішення про виключення Тищенка, відбудеться найближчим часом.
Водночас Арахамія звернувся до голови політичної партії «Слуга народу» Олени Шуляк з проханням виключити Тищенка з політсили.
«Впевнений, нікому не потрібно пояснювати, за що. Сподіваюся, після цього до всіх остаточно дійде, у чому полягає робота депутата воюючої країни», – додав він.
Раніше пресслужба посольства України в Таїланді повідомила про те, що 27 січня в готелі Novotel у Бангкоку запланована зустріч народного депутата, заступника голови парламентської фракції «Слуга народу» Миколи Тищенка з представниками української громади для «обговорення питань покращення взаємодії».