Уряд Естонії є одним із найактивніших надавачів допомоги й підтримки українській владі у захисті від російських кібератак.

Про це в інтерв’ю Укрінформу розповів міністр зовнішньої торгівлі та інформаційних технологій Естонії Крістіан Ярван.
«Естонія розуміє, що ризик кібератак завжди буде частиною інформаційного суспільства – ризик, до якого слід ставитися дуже серйозно. Бути цифровим суспільством означає піддаватися кіберзагрозам. Головне – усвідомлювати ризики та працювати над їхнім зменшенням. Ви ніколи не можете бути на 100% захищені від кібератак, але ви можете мінімізувати їхній негативний вплив на ваші служби», - зазначив Ярван.
Він наголосив, що з 24 лютого, повномасштабного вторгнення, співпраця між Естонією та Україною за цим напрямом значно активізувалася. Уряд Естонії є одним із найактивніших надавачів допомоги й підтримки українській владі у захисті від російських кібератак.
«Естонія підтримала безперервність роботи українських цифрових сервісів у хмарі та з-за меж України, а естонський уряд і місцеві технологічні компанії надали матеріальну підтримку Україні, в тому числі у вигляді безоплатного обладнання для моніторингу та протидії кібератакам», - резюмував Ярван.
Як повідомлялось, із початку повномасштабної агресії росії Служба безпеки нейтралізувала понад 1,2 тис. кіберінцидентів і кібератак на інформаційні системи органів державної влади та критичної інфраструктури України.