Пішов із життя журналіст, телеведучий і поет Андрій Охрімович.

Як передає Укрінформ, про це Національна спілка журналістів України повідомила в Телеграмі з посиланням на письменника Олега Криштопу.
«Велика людина, великий поет. Засновник і перший ведучий історичного проекту машини часу. Автор проекту далі буде на УТ1 і фрази Тримайте порох сухим», – зазначив Криштопа.
За даними НСЖУ, Охрімович працював на телеканалах «Перший національний» і «5 канал», друкованих виданнях «Голос України», «Дзеркало тижня», «Київський політехнік», журналах «Ранок», «Всесвіт» тощо.
Улітку 2014 року в журналіста стався інсульт, після чого була тривала реабілітація.
Як повідомлялося, Андрій Охрімович народився 22 квітня 1957 року в місті Дубно Рівненської області. Закінчив Київський університет ім. Тараса Шевченка за спеціальністю «журналістика».
У 90-х Охрімович прийшов на «Радіо Свобода», де створив низку авторських проєктів. У 2004 почав працювати на Першому національному. Був одним із засновників, а потім автором і ведучим історичного проєкту «Далі буде». Згодом започаткував на 5 каналі авторський проєкт «Машина часу».
Фото: 5 канал