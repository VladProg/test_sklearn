Державна регуляторна служба спільно з урядом працює над спрощенням процедури вивезення товарів подвійного використання з Європи, зокрема дронів та тепловізорів для ЗСУ.

Про це повідомив голова ДРС Олексій Кучер під час брифінгу «Регуляторна політика та стан українського бізнесу в умовах війни. Підсумки 2022», проведеного в Медіацентрі Україна – Укрінформ.
«Зараз ми співпрацюємо з волонтерами, у яких є труднощі щодо постачання українським воїнами необхідного обладнання. Раніше уряд вже ухвалив постанову, яка має прискорити та спростити ввезення в Україну товарів військового призначення. Тепер потрібно пришвидшити цей процес з боку європейських країн, де тепловізори та дрони вважаються товарами подвійного використання», - зазначив очільник служби.
За його словами, проблема полягає у тому, що для вивезення товарів, які зараз необхідні ЗСУ (тепловізори, дрони та інша складна оптика), потрібно отримати спеціальні дозволи за кордоном. Це призводить до того, що волонтери втрачають один-два місяці часу замість того, щоб швидко та ефективно доставляти обладнання військовим.
«Ми вже звернулися до наших колег з уряду, аби вони долучилися до вирішення цієї проблеми, в тому числі у комунікації з іноземними партнерами. Тому вчергове хочу звернутися до українських волонтерів: систематизуйте усі свої проблемні питання, надсилайте нам, і ми разом будемо розв’язувати їх», - резюмував Кучер.
Як повідомлялось, 14 лютого Кабінет Міністрів ухвалив постанову, яка спрямована на спрощення процедури ввезення в Україну БПЛА та комплектуючі до них. Цей документ розроблений спільно Міністерством економіки України та Мінцифри.