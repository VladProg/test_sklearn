У застосунку "Дія" запустили тестування ще двох послуг — заявки на заміну водійського посвідчення та отримання витягу про несудимість.

Як передає Укрінформ, про це віцепрем'єр-міністр - міністр з питань цифрової трансформації Михайло Федоров повідомляє у Телеграмі.
"Запускаємо запис на бета-тест одразу двох послуг. Зможете залишити заявку на заміну водійського посвідчення за кілька кліків, а також набагато швидше отримати витяг про несудимість у Дії", - зазначив Федоров.

За його словами у застосунок повертають заміну посвідчення водія.
"Тепер, якщо змінили прізвище чи загубили водійське, не треба їхати в сервісний центр МВС. Замовляйте новий документ у Дії. Нагадаю, що зараз ви можете взагалі не отримувати пластикове посвідчення, а користуватися лише цифровим", - наголосив Федоров.
Щодо отримання витягу, то автоматизували процес підготовки документа.
"Більше не потрібно вводити дані вручну. Вони самі підтягнуться з реєстрів. До речі, витяг про несудимість — один з найпопулярніших документів серед українців. Щорічно його отримують близько 1 млн українців", - підкреслив Федоров.
Попри російські обстріли команда Мінцифри продовжує розвивати цифрову державу. Федоров закликав користуватись онлайн-послугами, щоб заощадити свій час та долучитись до бета-тесту за посиланням.
Як повідомляв Укрінформ, із початку повномасштабного вторгнення рф 114 тисяч осіб створили бізнес, зареєструвавши ФОП через Дію.