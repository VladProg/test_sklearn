Комп'ютер Macintosh, яким користувався Стів Джобс після звільнення з Apple, продадуть на аукціоні Bonham's History of Science and Technology у Нью-Йорку.

Про це повідомляє Укрінформ з посиланням на сайт аукціону.
Як зазначається, Macintosh SE оцінюється у 200 тис. – 300 тис. доларів США і буде виставлений на аукціон 25 жовтня. Він продається із внутрішнім жорстким диском місткістю 20 МБ, клавіатурою, мишкою та резервним жорстким диском.

Комп’ютер використовувався Джобсом під час роботи в NeXT, компанії, яку він заснував після того, як залишив Apple у 1985 році. Пізніше Apple купила дану компанію.

Macintosh стояв у його офісі з 1988 по 1994 рік.

Крім того, на аукціоні будуть представлені документи, що стосуються Джобса, у тому числі візитівки часів його роботи в Pixar вартістю від 2000 до 3000 доларів.

Також на аукціоні буде представлено рідкісну версію персонального комп’ютеру Apple II (ventless revision 0). Його вартість оцінюється у 20 000 – 30 000 доларів.
Стів Джобс — американський підприємець і винахідник. Він був засновником, членом ради директорів і CEO (генеральним директором) корпорації Apple Inc.
Джобс також раніше обіймав посаду CEO компанії Pixar Animation Studios; у 2006 році The Walt Disney Company придбав Pixar і Джобс став членом ради директорів Disney.