«Довідник безбар’єрності» має різні видання для людей з різними потребами – шрифтом Брайля, переклад жестовою мовою та аудіоверсію, і такий підхід мають наслідувати й інші видавці, архітектори та дизайнери.

На цьому наголосила дружина Президента Олена Зеленська у Телеграмі з нагоди Всесвітнього дня абетки Брайля, повідомляє Укрінформ.
Перша леді нагадала, що 4 січня відзначається день народження автора азбуки для незрячих людей Луї Брайля.

«Він втратив зір 5-річним. 10-річним вступив до спеціального навчального закладу, щоб хоча б послухати книжки, навчився грати на фортепіано. У 15 років дізнався про систему «нічного» шифру, яка не прижилася в армії: букви в ній пропонувалося відчувати на дотик. 15-річний підліток так захопився, що переробив ідею в цілий алфавіт», - розповіла перша леді.
Вона підкреслила, що завдяки Брайлю вже майже два століття люди з порушенням чи втратою зору мають можливість читати, а не лише слухати тексти, буквально – читати власноруч.
Зеленська відзначила, що минулої осені «Довідник безбар’єрності» – перший в Україні гід із толерантної взаємодії, – окрім електронного формату отримав друкований, зокрема і шрифтом Брайля.
«Щоб зібрані в ньому поради, як і найактуальніший розділ «У воєнний час», могли прочитати всі, у будь-який спосіб. І навіть відчути ілюстрації, створені Ольгою Дегтярьовою: вони теж мають конгревне тиснення, тож незрячі читачі зможуть "побачити" їх на дотик», - пояснила дружина Президента.
Вона зауважила, електронна і друкована версії Довідника містять QR-коди, що відсилають до перекладу жестовою мовою та аудіоверсії книжки й читачі з порушеннями слуху або зору можуть відсканувати ці коди, щоб обрати в смартфоні зручний для себе формат «читання».
«Команда проєкту закликає й інших видавців робити книжки такими ж доступними. Архітекторів і дизайнерів – забезпечувати підписами, набраними шрифтом Брайля, музеї, приміщення, громадські місця. Адже ця абетка – доступ до інформації та водночас соціальна інтеграція. Тож має стати нормою, а не бонусом нашого повсякденного життя в усіх його проявах», - сказала Зеленська.
Перша леді наголосила, що у всіх людей можуть бути різні потреби, але можливості мають бути однаково безмежні.
Як повідомлялося, у 2020 році Президент Володимир Зеленський підписав Указ «Про забезпечення створення безбар’єрного простору в Україні», ухвалено Національну стратегію безбар'єрності, План заходів із подолання бар’єрів, з’явилася Рада безбар’єрності при Кабінеті Міністрів.
На основі запропонованого дружиною Президента бачення безбар’єрного суспільства великі компанії-працедавці об’єднались у спільноту «Бізнес без бар’єрів»; із громадськими організаціями було розроблено електронний «Довідник безбар’єрності» – перший посібник із коректного спілкування. Реалізовано також кілька інфраструктурних проєктів, щоб безбар’єрними ставали простори в громадах і культурних закладах.