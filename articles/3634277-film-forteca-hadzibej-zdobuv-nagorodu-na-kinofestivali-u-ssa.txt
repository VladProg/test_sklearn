Історико-пригодницький фільм українсько-грузинсько-турецького виробництва "Фортеця Хаджибей" режисера Костянтина Коновалова здобув нагороду на міжнародному кінофестивалі Oniros Film Awards у США.

Як передає Укрінформ, про це повідомляє Державне анетство України з питань кіно.
Відзнаку отримав композитор фільму Мустафа Язиджіолу у номінації «Найкращий саундтрек».

"За сюжетом, події відбуваються в період російсько-турецької війни за території Північного Причорномор'я. Козак Андрій має передати важливу інформацію у Стамбул. Для цього йому треба визволити з темниці батька своєї коханої – турецької красуні Фатіми. Молоді люди відважуються на ризиковану операцію", - йдеться у повідомленні.

Фільм створений на Одеській кіностудії за підтримки Держкіно у коопродукції: Georgian International Film (Грузія), AISI film (Туреччина), Національна кіностудія імені Олександра Довженка (Україна), Тернопільська кінокомісія (Україна), кінокомпанія "ІнсайтМедіа" (Україна).
Oniros Film Awards – міжнародний щомісячний кваліфікаційний конкурс IMDb із публічним показом фільмів з усього світу, що проводиться в Нью-Йорку кожні три місяці. Місія фестивалю – відкривати високоякісні та амбітні фільми, просувати роботи кінематографістів та бути наступним кроком у їхній кар’єрі.
Як повідомляв Укрінформ, стрічка режисерки Марини Ер Горбач "Клондайк" потрапила у лонглист на премію "Оскар-2023".
Фото: Держкіно