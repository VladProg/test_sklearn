Міністр закордонних справ Дмитро Кулеба закликав партнерів, які підтримують України, вірити в неї, а не готувати її до найгіршого.

Про це глава української дипломатії заявив на Українському ланчі з нагоди Мюнхенської конференції з безпеки, повідомляє кореспондент Укрінформу.
«Я дуже уважно слухаю багатьох друзів і я бачу, що нам треба подолати певну інтелектуальну пастку: коли ми підтримуємо, треба також вірити в Україну і не готувати Україну до найгіршого, бо щодня ми в Україні приймаємо багато рішень, які вимагають великої відповідальності. Майбутнє країни воїнів залежить від рішень, які ми приймаємо сьогодні, і ми знаємо, що таке бути обережними, але коли ви підтримуєте нас, не готуйте нас до найгіршого», - сказав Кулеба.
Міністр також застеріг, що без віри в перемогу не можна бути раціональним і системним.
«Ціна підтримки дорога, але війна, в якій ви будете залучені, буде набагато дорожче», - підкреслив також глава МЗС.
Кулеба виступав після новообраного Президента Чехії Петра Павла, який застеріг від ситуації, коли звільнення української території може призвести до надто великих втрат життів, та заявив, що з розваленою росією буде більше проблем.
Як повідомлялося, Мюнхенська безпекова конференція проходить 17-19 лютого. Загрози світовій безпеці, особливо у світлі агресії росії проти України, стали головною темою конференції цього року.