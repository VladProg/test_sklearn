Український стенд у межах Європейського ринку (EFM) працюватиме до 24 лютого. Там презентують каталог українських продакшн-компаній, а також можливості співпраці з Україною в галузі кіно.

Про розклад заходів на EFM інформує пресслужба Державного агентства з питань кіно на сторінці у Фейсбуці, передає Укрінформ.

Зазначається, що 17 лютого відбудеться презентація українських продюсерів на Європейському кіноринку Берлінського кінофестивалю, організована Українським інститутом.

Водночас 18-го лютого запланована панельна дискусія «Moving on: Шляхи (спів) фінансування українського аудіовізуального контенту», профінансована Medienboard Berlin-Brandenburg в рамках ініціативи з підтримки української кіноіндустрії на Європейському кіноринку. Заразом на пітчингу Одеського міжнародного кінофестивалю презентують 12 українських кінопроєктів, включно з ігровими й документальними повнометражними фільмами, а також короткометражними стрічками та серіалами.
Повідомляється, що 19 лютого відбудеться нагородження виконавчої Берлінале нагородою Кінофестивалю «Молодість», а також зустріч членів асоціації EFAD з представниками Netflix.

Протягом 20 лютого заплановано захід #UCANCOPRODUCE, організований Українською Кіноасоціацією спільно з канадськими партнерами. Також відбудеться засідання EFAD щодо підтримки українських фільмів й симпозіум Filming this Reality.
Держкіно анонсує засідання Генеральної асамблеї EFAD й EFAD and CAACI (Латинська Америка) за участі голови Державного агентства України з питань кіно Марини Кудерчук на 21 лютого. Також у відомстві зазначають, що 22 лютого стартує Berlinale Talents, а 24 лютого - червона доріжка на знак солідарності з Україною.
Український національний стенд на EFM організовано об'єднаними зусиллями Державного агентства України з питань кіно, Асоціації кіноіндустрії України, Української кіноасоціації та за фінансової підтримки German Films за сприяння Європейського кіноринку. Заходи Європейського кіноринку з підтримки присутності української кіноіндустрії співфінансуються Medienboard Berlin-Brandenburg.
Європейський кіноринок (European Film Market) Берлінського міжнародного кінофестивалю є однією з ключових подій для професіоналів кіногалузі зі всього світу. Цьогоріч EFM проходить 16-22 лютого, в його межах працюватиме український стенд з каталогом українських продакшн-компаній та пройде пітчинг Одеського міжнародного кінофестивалю.
European Film Agency Directors association (EFAD) – це європейська асоціація, що об'єднує 35 національних кіно- та аудіовізуальних агентств, з базoю в Брюсселі. Членство в EFAD охоплює країни Європейського Союзу, а також Ісландію, Норвегію, Республіку Північна Македонія, Чорногорію, Сербію, Швейцарію та Велику Британію. Україна долучилася до організації у травні 2022 року.
Фото: Держкіно, Facebook