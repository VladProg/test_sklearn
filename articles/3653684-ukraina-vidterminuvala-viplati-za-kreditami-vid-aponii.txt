Україна відтермінувала виплати з погашення та обслуговування кредитів від Японії, що передбачає перенесення виконання боргових зобов'язань у розмірі близько 50 млн дол. США на 2027-2031 роки.

Як передає Укрінформ, про це повідомляє пресслужба Мінфіну.
"16 січня Кабінет Міністрів України прийняв рішення про підписання Угоди щодо відтермінування платежів з погашення та обслуговування кредитів, залучених у рамках співробітництва Уряду України з Урядом Японії", - йдеться в повідомленні.
Міністр фінансів України Сергій Марченко під час зустрічі з Надзвичайним та Повноважним Послом Японії в Україні Кунінорі Мацудою підписав зазначену Угоду у формі обміну нотами між Урядами України та Японії.
Угода передбачає перенесення виконання боргових зобов'язань у розмірі близько 50 млн доларів США (8 млрд ієн) за позиками, залученими у межах чотирьох кредитних угод, на 2027-2031 роки.
“Я вдячний Уряду Японії за розуміння потреб України та підтримку нашої фінансової системи. Відтермінування платежів з обслуговування та погашення кредитів дозволить зменшити боргове навантаження на держбюджет та направити кошти на фінансування потреб безпеки і оборони”, — зазначив Марченко.
Він наголосив, що у поточному році Україна розраховує на підтримку Японії, яка головуватиме у G7 протягом 2023 року, та зміцнення співпраці між урядами країн.
Раніше японська сторона звернулась до української сторони з пропозицією відстрочити погашення та обслуговування боргу України за кредитами у межах виконання Меморандуму про взаєморозуміння щодо призупинення виплат за офіційним боргом з країнами-кредиторами G7.
Як повідомлялося, з метою пом’якшення економічних наслідків війни уряд України та уряди Канади, Франції, Федеративної Республіки Німеччина, Японії, Сполученого Королівства Великої Британії і Північної Ірландії та Сполучених Штатів Америки 14 вересня 2022 року підписали Меморандум про взаєморозуміння щодо врегулювання питання платежів з обслуговування державного боргу України.
Фото: Мінфін