Президент Володимир Зеленський обговорив із Президентом Естонії Аларом Карісом питання євроатлантичних прагнень України та подякував естонським партнерам за військову й політичну допомогу.

Про це глава Української держави повідомив у Телеграмі, передає Укрінформ.
"Провів телефонну розмову з президентом Естонії Аларом Карісом. Подякував за неослабну військову та політичну підтримку України. Обмінялися думками щодо липневого саміту НАТО у Вільнюсі та наших очікувань у контексті євроатлантичної інтеграції України", - зазначив Зеленський.
Як повідомлялося, президент Польщі Анджей Дуда раніше заявив, що двома важливими елементами на липневий саміт НАТО у Вільнюсі буде посилення військового компоненту та інфраструктури Альянсу на східному фланзі, а також надання Україні з його боку додаткових гарантій безпеки.