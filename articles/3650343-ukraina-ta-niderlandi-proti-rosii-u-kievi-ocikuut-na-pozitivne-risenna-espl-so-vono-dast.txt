Україна очікує на позитивне рішення Європейського суду з прав людини щодо прийнятності до розгляду справи “Україна та Нідерланди проти росії”.

У разі визнання ЄСПЛ такої прийнятності, це означатиме, що суд перейде до розгляду справи по суті. Про це в коментарі Укрінформу сказала уповноважена у справах ЄСПЛ Маргарита Сокоренко.
“Перш за все ми очікуємо почути позитивне для України рішення. Це, мабуть, одне з найбільш довгоочікуваних проміжних рішень. І те, що воно проміжне, жодним чином не применшує його значення. Ми сподіваємося, що ЄСПЛ ухвалить рішення, що справа прийнятна, тобто іншими словами, що є відповідальність рф за порушення прав людини, про які заявляє Україна на тимчасово окупованих територіях Донецької та Луганської областей. Позитивне рішення відкриє наступний етап – це розгляд справи по суті”,- сказала вона.
За її словами, позитивне рішення у справі також відкриє розгляд індивідуальних позовів щодо порушень прав людини на тимчасово окупованих територіях Донеччини та Луганщини.
“Це вже детальне вивчення кожної заявленої скарги про порушення прав людини. Зокрема, йдеться про викрадення, зникнення, полон, катування, інші скарги, які заявлялися в рамках цього провадження”, - зазначила Сокоренко.
Вона також пояснила, що спочатку ЄСПЛ розглядає міждержавні позови, виносяться рішення про прийнятність і вже потім, в залежності від того, яким буде рішення щодо прийнятності міждержавного позову, ЄСПЛ переходить до розгляду індивідуальних позовів.
“Загалом щодо тимчасово окупованих територій понад вісім з половиною тисяч індивідуальних позовів, з них найбільша кількість щодо Східної України. Там понад шість з половиною тисяч - це саме Донецька і Луганська області в період з 2014 року”, - зазначила вона.
Сокоренко наголосила: попри те, що рф виключена з Ради Європи і не є стороною Конвенції про захист прав людини і основоположних свобод, ЄСПЛ розглядає справи проти росії.
Також рішення суду у Нідерландах у справі рейсу МН17 має додаткову доказову силу, адже Окружний суд Гааги у своєму рішенні підтвердив, що рф мала повний контроль на тимчасово окупованих територіях Донецької та Луганської областей.
“Важливо, що суд у Нідерландах розглянув ті питання, які так само були ключовими і важливими для розгляду питання прийнятності ЄСПЛ. Зокрема, Окружний суд Гааги вказав, що рф контролювала схід України. Зокрема, вивчили питання постачання зброї, політичної та економічної підтримки. Ці питання також є етапом розгляду ЄСПЛ. Тож це додаткові аргументи того, що росія контролює і має відношення до всього, що відбулося на тимчасово окупованих територіях Донецької та Луганської областей”, - пояснила вона.
Як повідомляв Укрінформ, Європейський суд з прав людини 25 січня 2023 року оголосить рішення щодо прийнятності до розгляду міждержавної справи “Україна та Нідерланди проти росії”.
Ця справа стосується масових та систематичних порушень прав людини на тимчасово окупованих територіях Донецької та Луганської областей; викрадення та спроб незаконного вивезення дітей-сиріт з Донецької та Луганської областей на територію рф у 2014 році; збиття літака рейсу MH17.
У 2020 році було об’єднано три міждержавні справи в одну "Україна та Нідерланди проти росії": “Україна проти росії (щодо Східної України)” за заявою № 8019/16, яка стосується масових та систематичних порушень прав людини на тимчасово окупованих територіях Донецької та Луганської областей; “Україна проти росії” за заявою № 43800/14 щодо викрадення та спроб незаконного вивезення дітей-сиріт з Донецької та Луганської областей на територію російської федерації у 2014 році; “Нідерланди проти росії” за заявою № 28525/20 щодо збиття літака рейсу MH17.