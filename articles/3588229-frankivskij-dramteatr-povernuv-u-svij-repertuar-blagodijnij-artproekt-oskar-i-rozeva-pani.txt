Івано-Франківський національний академічний драмтеатр імені Івана Франка повертає у свій репертуар благодійний артпроєкт «Оскар і Рожева Пані».

Про це в Івано-Франківську на пресконференції повідомив гендиректор театру, режисер та автор інсценізації проєкту, народний артист України Ростислав Держипільський, передає кореспондент Укрінформу.
«Певною мірою це і прем’єра – відновлення проєкту «Оскар і Рожева Пані». Його мета – підняти проблеми паліативної допомоги невиліковно хворим дітям в Україні. У нас вийшло, що окрім соціальної цінності, цей проєкт став ще й мистецькою подією», - зазначив Держипільський.
Виконавиця головної ролі, заслужена артистка України Ірма Вітовська зізнається, що ідея проєкту «Оскар і Рожева Пані» з’явився у неї у 2012 році після перегляду виставки Русі Асєєвої «Діти, яких не існує». Ще раніше акторка стала амбасадором паліативного руху в Україні.
«Нічого кращого за цей матеріал з приводу паліативної дитячої теми я не знайшла. Нам довелось вийти на великого Еріка-Емманюеля Шмітта… Ми отримали зелене світло від автора, що дуже важливо», - розповідає Вітовська.
Вона додає, що проєкт досить довго стояв на паузі, бо довелось очікувати рішення донорів, погодження на співпрацю від художників Нікіти Тітова, Андрія Єрмоленка та гурту «Океан Ельзи», який вперше для театру створив музичні треки відчуття кожного героя проєкту.
У 2015 році творча група отримала грант, який допоміг показати виставу в багатьох містах України. Лише у Донецьку, Луганську, Ужгороді та містах Криму цей проєкт не змогли побачити з різних причин. Натомість, мешканці Харкова, Запоріжжя та Херсона просять побачити його знову.
«Це дуже зворушує. Я сьогодні можу пишатись цим проєктом, як одним із кращих у моєму житті… Цей проєкт залишається в скарбниці соціального театру, бо це приклад, коли театр із дотаційної форми уявлення став успішним і зміг сам себе забезпечувати, оплачувати гонорари, їздити, жити, покривати рекламні видатки і забезпечувати аншлаг», - додає Вітовська.
Вона переконана, що проєкт залишається актуальним навіть у час війни, коли соціальні проблеми потребують не меншої реакції та уваги суспільства.
«Через цей проєкт ми також стаємо милосердними до наших поранених дітей, тих, які втратили домівки, залишились на вулиці. Через можливість внутрішнього катарсису громадян, які так само перебувають у стресі через війну, ми ще раз можемо об’єднатися в загальній біді», - переконана Вітовська.
Проєкт «Оскар і Рожева Пані» покажуть на сцені Франківського драмтеатру 7 та 30 жовтня. Всі діти, які задіяні в проєкті, вийдуть на сцену уперше, як і виконавець ролі Оскара Олександр Щукін.
Раніше проєкт «Оскар і Рожева Пані» став найкращим вітчизняним благодійним проєктом за версією тижневика «Дзеркало тижня» і назавжди змінив філософію українського суспільства у ставленні до милосердя.
Відомо, що жовтень вважають місяцем паліативної допомоги (вид медичної допомоги для людей з серйозними хворобами, покликаний полегшити симптоми і зменшити страждання, покращити якість життя пацієнта і його рідних).