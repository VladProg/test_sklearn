Завдяки морському експорту з України 43 країни світу отримали понад 22 мільйони тонн продовольства.

Про це йдеться у відеозверненні Президента, передає Укрінформ.

«Уже 7 місяців працює наша експортна зернова ініціатива. За цей час 43 країни світу отримали понад 22 мільйони тонн продовольства завдяки нашому морському експорту. Це вагомий український внесок у світову продовольчу безпеку і стабілізацію світового продовольчого ринку", сказав Президент.

За його словами, якби не ця ініціатива, то зараз, відбувалися б процеси політичного та соціального хаосу в деяких країнах Африки й Азії, була б загалом значно гостріша криза вартості життя, яку відчували різні народи минулого року.
"Але якби ця наша ініціатива працювала на повну потужність, якби росія не намагалася її загальмувати, ми змогли б відправити на експорт більше продовольчої продукції. Тобто гарантій продовольчої безпеки у світі було б відчутно більше", - наголосив Зеленський.

"Наші партнери точно знають, які саме свідомі дії росії підривають продовольчу безпеку. Працюємо над тим, щоб усе ж дати необхідну стабільність", - сказав він.

Крім того, за словами Президента, морський продовольчий експорт дає користь і Україні. "Близько мільйона українців працюють у галузях, які повʼязані з аграрним виробництвом. І для них той факт, що ми розблокували морський експорт минулого року, – це гарантія особистої та родинної соціальної безпеки», - сказав він.
Як повідомляв Укрінформ, Мінагрополітики очікує, що «зернова угода» буде продовжена у березні.