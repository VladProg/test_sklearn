Уповноважений Верховної Ради з прав людини Дмитро Лубінець закликав міжнародну спільноту посприяти припиненню свавілля, яке росія вчиняє проти незаконно засудженого громадянина України Олександра Марченка.

Про це омбудсмен повідомив у Телеграмі, передає Укрінформ.
Як нагадав уповноважений ВР, у кінці 2018 року Марченко поїхав до Донецька, щоб подати документи на повернення його викраденого автомобіля, та був затриманий представниками «днр».
Протягом тривалого часу чоловіка перевіряли на причетність до скоєння «злочинів», передбачених так званим законодавством «днр», неодноразово катували для отримання свідчень. Понад місяць його незаконно утримували без зв’язку, рідні не знали про його місцезнаходження. У подальшому Марченка передали представникам федеральної служби безпеки росії.
«Майже через рік на території рф висувають нові звинувачення і його було засуджено до 10 років позбавлення волі в колонії суворого режиму. За весь час незаконного ув’язнення права громадянина України постійно порушувались», – зазначив Лубінець.
За даними омбудсмена, Марченко не отримував життєво необхідне медичне забезпечення після того, як у 2016 році перехворів на рак щитовидної залози та переніс операцію з видалення хворого органу. Уже під час ув’язнення він захворів на коронавірус, однак теж не отримав доступу до необхідної медичної допомоги.
Пізніше стало відомо, що політв'язня етапували відбувати покарання в окремий регіон російської федерації – Забайкалля, де морози досягають 40 градусів нижче нуля. Організм чоловіка важко адаптується до нового клімату.
У 2022 році під час розгляду верховним судом рф касації на незаконний вирок стало відомо про внесення до особової справи Марченка статусу «склонный к суициду».
Лубінець підкреслив, що встановлення такого «статусу» є методом тиску, оскільки психологічна експертиза стосовно нього не проводилася, консультації лікаря-психіатра не надавалися.
За інформацією омбудсмена, після початку повномасштабного вторгнення росії в Україну з боку засуджених та працівників колонії на Марченка здійснюється моральний тиск через те, що він є українцем. Чоловіка позбавляють можливості контактувати з родичами, він ізольований, його безпідставно відправляють на тривалий період до штрафного ізолятора.
Наприкінці 2022 року проти Марченка була порушена справа у зв’язку з «дискредитацією» військових рф. Суд визнав його «винним» та призначив покарання у вигляді штрафу сумою 30 тисяч рублів, попри те, що в судовому засіданні та на допитах чоловік неодноразово заперечував звинувачення у висловлюваннях про «спеціальну військову операцію» у присутності інших засуджених.
«Як роз’яснюють правозахисники, адміністративна справа з таким звинуваченням потрібна для подальшого порушення ще однієї кримінальної справи. Вже у лютому цього року його на півроку перевели до єдиного приміщення камерного типу як «злісного порушника», – додав уповноважений ВР.
За його даними, Марченко продовжує потерпати від знущань та провокацій на розмови щодо війни.
Як повідомлялося, у листопаді 2020 року Марченко був засуджений до 10 років ув'язнення за нібито «переміщення продукції військового призначення» та «шпигунство». Правозахисний центр «Меморіал» визнав його політв'язнем.
Станом на сьогодні Марченко відбуває строк у виправній колонії суворого режиму №8 в Улан-Уде (Бурятія). У лютому 2023 року стало відомо, що його переведуть до іншої колонії в тому ж місті, з погіршенням умов утримання.