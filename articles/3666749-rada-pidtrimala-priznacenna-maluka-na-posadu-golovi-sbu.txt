Верховна Рада за поданням Президента Володимира Зеленського призначила Василя Малюка на посаду голови Служби безпеки України. До цього він був тимчасово виконуючим обов‘язків керівника СБУ.

Про це в Телеграмі повідомив народний депутат із парламентської фракції "Європейська солідарність" Олексій Гончаренко, передає Укрінформ.
"Головою СБУ призначено генерала Василя Малюка. Верховна Рада затвердила відповідне подання Президента України", – зазначив він.




За інформацією народного депутата від парламентської фракції "Голос" Ярослава Железняка, призначення Малюка підтримали 324 парламентарі.
Парламентарій зазначив, що на голосуванні були присутні Президент України Володимир Зеленський, керівник Офісу глави держави Андрій Єрмак, Прем‘єр-міністр Денис Шмигаль, секретар Ради національної безпеки і оборони Олексій Данілов та Генеральний прокурор Андрій Костін.




Железняк зауважив, що під час виступу Президент Зеленський закликав народних депутатів голосувати за призначення Малюка на посаду голови Служби безпеки України. Глава держави також відзначив роль Малюка у протидії російській збройній агресії та визволенні українських героїв із полону.

Як повідомляв Укрінформ, Президент Володимир Зеленський 17 липня 2022 року усунув від виконання обов’язків голови Служби безпеки України Івана Баканова. Наступного дня глава Української держави поклав тимчасове виконання обов’язків керівника СБУ на першого заступника Василя Малюка. 19 липня Верховна Рада голосами звільнила Баканова.
6 лютого 2023 року Президент вніс до Верховної Ради подання про призначення Василя Малюка на посаду голови Служби безпеки України. Комітет ВР з питань національної безпеки, оборони та розвідки рекомендував парламенту підтримати таке призначення.
Василь Малюк народився 28 лютого 1983 року в м. Коростишів Житомирської області. У 2005 році здобув вищу юридичну освіту у Національній академії СБУ за спеціальністю правознавство. З 2001 року розпочав військову службу в органах державної безпеки. За час служби у регіональних управліннях СБУ обіймав посади від оперуповноваженого до заступника начальника управління – начальника відділу по боротьбі з корупцією та організованою злочинністю.


З січня 2020 року перейшов до Центрального управління Служби безпеки України на посаду першого заступника начальника Головного управління по боротьбі з корупцією та організованою злочинністю СБУ.
З березня 2020 року працював на посаді першого заступника голови СБУ – начальником ГУ по боротьбі з корупцією та організованою злочинністю Центрального управління СБУ.
У 2022 році Указом Президента призначений першим заступником Голови Служби безпеки України, 18 липня 2022 року призначений тимчасово виконувачем обов’язків Голови Служби безпеки України.
Має низку відомчих відзнак і заохочень, нагороджений відзнакою Президента України «За участь в Антитерористичній операції» та грамотою. Учасник бойових дій.
Указом Президента України від 1 грудня 2022 року присвоєно військове звання - генерал-майор.