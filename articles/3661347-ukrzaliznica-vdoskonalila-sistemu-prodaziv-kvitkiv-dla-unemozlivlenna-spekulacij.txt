АТ «Укрзалізниця» запровадило нові правила випуску у відкритий продаж повернутих квитків.

Про це повідомляє пресслужба компанії, передає Укрінформ.
«Запроваджуємо ще одне коригування в процес продажів, яке має не залишити шансів спекулянтам і дати можливість пасажирам простіше знаходити квитки», - йдеться у повідомленні.
Наголошується, що починаючи з 28 січня всі квитки, що повертатимуться на конкретну дату, будуть вводитись у систему чітко за один день до дати поїздки, з 08:00 до 09:00.
Квитки, які будуть здаватись день у день, повертатимуться в систему не пізніше ніж за 30 хвилин після здачі.
Очікується, що це спростить доступ до проїзних документів.
«Тож якщо не встигли придбати квиток за 20 днів, тепер не потрібно за ними полювати чи звертатись до «перекупників» — можна для термінових справ знайти всі повернуті квитки в цей чіткий часовий проміжок», - підкреслили в Укрзалізниці.
Як повідомлялося, з листопада на Укрзалізниці запроваджено нову схему продажів квитків на найпопулярніші рейси - продаж розпочинається рівно за 20 днів до дати поїздки о 08:00 в онлайн-каналах (застосунок, чат-бот і офіційний сайт УЗ); кількість квитків для купівлі обмежена – не більше ніж чотири в одні руки.