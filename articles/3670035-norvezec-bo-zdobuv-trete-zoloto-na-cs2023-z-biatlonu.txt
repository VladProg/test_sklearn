На чемпіонаті світу з біатлону в Обергофі (Німечччина) завершилася чоловіча індивідуальна гонка на 20 км з чотирма вогневими рубежами.

Своє третє «золото» на цій світовій першості здобув Йоганнес-Тінгнес Бьо з Норвегії, який подолав дистанцію з двома хвилинами штрафу, передає Укрінформ.
«Срібло» дісталося співвітчизнику переможця Стурлі Легрейду (1 промах) з відставанням від лідера 1 хвилина 10,7 секунди, бронзовим призером став швед Себастьян Самуельссон (1) +1.11,1.
Кращий серед українців - Артем Тищенко, який із чистою стрільбою показав 12-й результат.
Богдан Цимбал (2) посів 39-е місце, Денис Насико (2) - 40-е, Антон Дудченко (3) - 42-е.
Загалом на старт вийшли 108 біатлоністів.
Як повідомляв Укрінформ, Бьо в Обергофі також виграв золоті нагороди у спринті та гонці переслідування.
Жіноча індивідуальна гонка на 15 км відбудеться 15 лютого.
ЧС-2023 з біатлону триватиме до 19 лютого.
Фото: Global Look Press.