У межах проєкту «Армія дронів» вже закуплено 1577 безпілотників, 928 з них уже передані українським військовим, котрі боронять Україну.

Про це повідомив віцепрем'єр-міністр – міністр з питань цифрової трансформації Михайло Федоров у Телеграмі, передає Укрінформ.
«У рамках проєкту Міністерство оборони, Державна служба спеціального зв'язку та захисту інформації України та інші органи закупили вже 1577 безпілотників», - зазначив він.
Федоров додав, що 928 безпілотників уже допомагають захисникам України знищувати російських окупантів. На кожен із них задонатили через United24 сотні тисяч людей з усього світу.
Як повідомлялось, «Армія дронів» – проєкт, започаткований Генеральним штабом ЗСУ та Мінцифри. Це комплексна програма, в межах якої запланована системна закупівля дронів, їх ремонт, а також курси навчання відповідних фахівців. Проєкт стартував 1 липня.