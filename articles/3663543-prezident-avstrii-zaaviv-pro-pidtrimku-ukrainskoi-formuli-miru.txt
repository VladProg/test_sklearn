Австрія усіляко підтримуватиме запропоновану Україною Формулу миру, що складається з 10 пунктів.

Про це заявив федеральний президент Австрії Александер Ван дер Беллен під час спільної з Президентом України Володимиром Зеленським пресконференції у Києві, передає кореспондент Укрінформу.

"Що стосується плану Президента Зеленського із 10 пунктів, то Австрія точно буде підтримувати усі дипломатичні ідеї та заходи, спрямовані на припинення вогню та досягнення миру. Чи вже настав час, ви можете краще оцінити, ніж я. Але ми у будь-якому разі робитимемо все, щоб підтримати цей план усіма можливими способами", - сказав Ван дер Беллен.
Відповідаючи на запитання, чи може Австрія у майбутньому відіграти посередницьку роль у мирних переговорах між Україною та рф, він заявив: "Ми, звісно, завжди будемо готові".
Президент зауважив, що Відень має добру славу переговірного майданчика, що пов’язано з нейтралітетом Австрії та розташуванням у країні однієї зі штаб-квартир ООН.
Водночас він заявив, що наразі не бачить "жодних голубів миру, які десь літають".
Як повідомлялося, у середу Національна рада Австрії ухвалила постанову, у якій закликала федеральний уряд виступати за негайне виведення російських військ з України та встановлення справедливого миру з урахуванням розробленої Україною Формули миру. Її презентував Президент Володимир Зеленський у листопаді 2022 року. Зокрема, йдеться про забезпечення радіаційної, ядерної, продовольчої, енергетичної безпеки, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.