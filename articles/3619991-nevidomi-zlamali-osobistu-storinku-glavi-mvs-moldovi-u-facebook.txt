Невідомі зламали особистий акаунт у Фейсбуці міністра внутрішніх справ Молдови Анни Ревенко.

Про це повідомляє Укрінформ із посиланням на NewsMaker.
Ревенко на своїй офіційній сторінці у Фейсбуці підтвердила, що її інший обліковий запис зламали.
«Гібридна війна набирає обертів. Сьогодні зламали мій особистий профіль у Facebook. Наразі я не контролюю профіль, і всі повідомлення, які там з'являються, слід вважати фейком», - заявила вона.
Зауважується, що на її сторінці 22 листопада з'явилися сумнівні повідомлення. Таку саму інформацію трохи раніше опублікував анонімний сайт про новий «злив» імовірних розмов міністра економіки Думитру Алайби.
Слід зазначити, що у коментарях під постом, які опублікували у зламаному акаунті Ревенко, невідомі продовжують відповідати на запитання від імені міністра.
18 листопада на анонімному сайті, на якому публікують «зливи» нібито особистого листування в Telegram офіційних осіб Молдови, з'явилося «листування» міністра внутрішніх справ Анни Ревенко. Міністр заявила, що очікувала на щось подібне та обіцяла докладно вивчити інформацію, опубліковану на сайті.