Резніков заявив, що особисто на засіданні профільного комітету Ради надасть детальні коментарі з питань забезпечення армії харчуванням


Міністр оборони Олексій Резніков особисто на засіданні Комітету Верховної Ради України з питань національної безпеки, оборони та розвідки надасть детальні коментарі з питань забезпечення армії харчуванням.
Як передає Укрінформ, про це він повідомив у Фейсбуці.
“Забезпечення наших воїнів якісним і безперебійним харчуванням в умовах бойових дій є одним з пріоритетів Міноборони. Так само питанням стійкості нашої оборони і виживання країни в цілому є збереження єдності в суспільстві та довіри міжнародних партнерів”, - наголосив Резніков.
“Тому я особисто – як міністр і як правник – надам детальні коментарі з питань забезпечення армії харчуванням. Вичерпну інформацію з документами за кілька хвилин я особисто представлю народним депутатам на засіданні профільного комітету за участі представників НАБУ, ДБР та СБУ”, - підкреслив міністр.
Як повідомляв Укрінформ, видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні у два-три рази. Зокрема, як приклад, у матеріалі наводилися такі цифри: “Міноборони законтрактувало яйця по 17 грн за штуку, тоді як роздрібна ціна в магазині Києва зараз близько 7 грн за штуку”.
Міноборони наголосило, що відомості про зміст закупівель послуг харчування для військовослужбовців, які набули поширення у ЗМІ, мають ознаки навмисних маніпуляцій та вводять в оману.
Міністр оборони Резніков звернувся до голови Комітету Верховної Ради України з питань національної безпеки, оборони та розвідки Олександра Завітневича з проханням невідкладно провести засідання Комітету та заслухати вичерпну інформацію щодо порядку, обставин та результатів закупівлі послуги харчування військовослужбовців на 2023 рік за участі представників НАБУ та ДБР.Також у Міноборони заявили, що готують матеріали до Служби безпеки України з метою проведення розслідування щодо поширення завідомо неправдивих відомостей, які завдають шкоду інтересам оборони в особливий період.