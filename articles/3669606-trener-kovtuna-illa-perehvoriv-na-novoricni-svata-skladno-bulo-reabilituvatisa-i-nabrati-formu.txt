Тренер спортивного гімнаста Іллі Ковтуна Ірина Надюк оцінила виступ свого підопічного на етапі зі спортивної гімнастики у італійській Серії А, в якому спортсмен завоював три золотих нагороди.

Вона розповіла про це в розмові ексклюзивно для Укрінформу.
«Це був перший старт у новому сезоні. Ілля дуже сильно перехворів на новорічні свята і нам було досить складно швидко реабілітуватися й відновити форму. Також, часто дає про себе знати й стара травма плеча, з якою ми весь час готувалися до усіх змагань 2022 року. В минулому році наш італійський клуб, завдяки Іллі та своїй зібранності, бажанню та нашій співпраці нарешті потрапив до омріяної Серії А-1 вперше за 15 років», - сказала Надюк.

Вона зауважила, що виступом Іллі задоволена. Команді не вистачило лічених балів, щоб посісти місце в топ-3.
«Ілля виступав на чотирьох видах гімнастичного багатоборства: кінь-махи, кільця, бруси, поперичина. На трьох з них він показав найвищий результат серед усіх італійців та іноземців, котрі виступали за різні клуби Італії. Я задоволена пройденим стартом та результатом Іллі. Четверта командна позиція нашого клубу, що було зовсім нереально, але, як виявилося, можливо. На останньому приладі, вільні вправи, два наших італійці допустили помилки (падіння під час виконання комбінацій) й це завадило нам посісти третє місце», - розповіла тренер.
Надюк також наголосила на тому, що Ковтун готується до ліцензійних етапів Кубка світу, на який заявили усіх найсильніших гімнастів.
«Нині Ілля активно працює та готується до трьох ліцензійних етапів Кубка світу (Німеччина, Катар, Азербайджан). Дуже-дуже складні змагання, адже на них заявлені усі найсильніші гімнасти Світу. Будемо боротися. Ці етапи розпочнуться через півтора тижні й будуть проходити один за одним», - поділилася Надюк.
Наостанок вона підкреслила те, що їхня команда ставить собі за мету прославляти Україну й українців у всьому світі.
«Цілі - продовжувати заявляти всьому світу, що українці - це вільний та непохитний народ, найсильніша нація. Виступати на свій максимум в даний момент, робити все можливе й неможливе для підняття нашого прапору. Працюємо, як завжди, не дивлячись ні на що, над багатоборством, адже це дуже-дуже потрібно нашій збірній команді України, щоб мати змогу на Чемпіонаті Європи командою відібратися на Чемпіонат світу. Проблем та перешкод немало, але гріх жалуватися... Працюємо та гідно долаємо усе й усіх», - підсумувала тренер.
Як повідомлялося, український гімнаст Ілля Ковтун виграв три «золота» в італійській Серії А. Змагання проходили у Флоренції, Італія.
Фото: facebook.com