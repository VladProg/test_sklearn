Від початку повномасштабного вторгнення росії в Україну Державне бюро розслідувань оголосило підозри майже 500 особам у провадженнях про зрадників і колаборантів.

Як передає Укрінформ, про це повідомляє ДБР.
Загалом від початку протистояння України повномасштабній збройній агресії російської федерації станом на початок січня працівники бюро розслідують 1 тисячу 180 кримінальних проваджень щодо злочинів проти основ національної безпеки.
Серед них — 952 кримінальні провадження за фактом державної зради (ст. 111 Кримінального кодексу України), 184 кримінальні провадження – за фактом колабораційної діяльності (ст. 111-1 Кримінального кодексу України), 12 кримінальних проваджень – стосовно пособників державі-агресору (ст. 111-2 Кримінального кодексу України) та інші.
За результатами розслідувань 491 особа вже отримала підозру, 308 осіб оголошені в розшук, 1 тисяча 342 особи перевіряються на причетність до державної зради й колабораційної діяльності. До суду за згаданими статтями вже направлені 137 обвинувальних актів.
Зазначається, що найбільша кількість проваджень відкрита в Луганській, Запорізькій, Донецькій, Харківській і Херсонській областях.
Серед останніх резонансних проваджень — підозри одному з керівників загарбницької поліції в місті Ізюм Харківської області та експравоохоронцю, призначеному загарбниками керувати підрозділом конвойної служби в Куп’янському районі, викриття чотирьох колишніх правоохоронців із Луганської області, які почали працювати у псевдоправоохоронних органах «мвд лнр».
Також гучними подіями стало затримання в Херсоні працівника слідчого ізолятора, який після визволення міста продовжив працювати на своїх російських господарів, й оголошення підозри в державній зраді правоохоронцю, що зустрічав загарбників із «хлібом та сіллю» у місті Волноваха Донецької області.
Як повідомляв Укрінформ, слідчі Національної поліції станом на кінець грудня відкрили 53 тисячі 190 кримінальних проваджень щодо злочинів росіян та їхніх пособників в Україні.