Правове рішення для використання російських активів, що були заморожені в країнах ЄС, для відновлення та відбудови України, може забрати тривалий час, але Україна розраховує, що такі рішення на законодавчому рівні можуть бути знайдені швидко.

Про це в четвер у Брюсселі після участі в засіданні Комітету постійних представників ЄС (COREPER II) повідомила віцепрем’єр-міністр України – міністр економіки України Юлія Свириденко, відповідаючи на запитання кореспондента Укрінформу.
«Ми розуміємо, що відновлення та відбудова України потребуватимуть величезних фінансів. Одним із джерел цього фінансування, одним із очевидних і практичних джерел, є ці заморожені активи. Саме тому ми маємо знайти шлях, як прискорити ці (правові) процедури з нашими партнерами, щоб розробити правовий механізм. Більшість (європейських – ред.) країн потребують внесення певних змін у власне законодавство, тож ми розуміємо, що це забере певний час», - сказала представниця уряду.
Вона нагадала, що, за оцінкою Світового банку на червень минулого року, шкода, що була заподіяна Україні російськими загарбниками, оцінювалася в 350 мільярдів доларів. Станом на сьогодні, цей цифровий показник може бути вдвічі вищим.
«Тож це величезний обсяг грошей, які мають бути передані Україні для відновлення. Саме тому є настільки важливим використати ці (російські) гроші та перевести їх до фонду, який може покривати всю шкоду, яку було заподіяно Україні, її громадянам, для відновлення житлових будинків та зруйнованої критичної інфраструктури», - додала Свириденко.
Як повідомлялося, наразі у країнах світу заморожені російські активи на суму 340-350 мільярдів доларів, включаючи активи російського центробанку та російських олігархів, що підтримують режим путіна та його злочинну агресію проти України.