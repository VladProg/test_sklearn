Американський автовиробник Ford Motor Company впродовж наступних трьох років оптимізує свій штат на 3 800 працівників на європейському континенті.

Як передає Укрінформ, про це повідомляє Reuters.
За даними компанії, близько 2300 робочих місць буде скорочено на підприємствах автовиробника в Кельні та Аахені в Німеччині, ще 1 300 - у Великій Британії та 200 - в решті Європи.
У Ford додали, що планують досягти результату зі скороченням через добровільні програми для співробітників щодо залишення компанії.
Зазначається, що ця новина стала “ударом” для профспілок, які наприкінці січня заявляли, що найгіршим сценарієм буде скорочення 2 500 робочих місць у Ford в Європі у департаментах з розробки продуктів і ще 700 - на адміністративних посадах.
Європейський персонал Ford востаннє бачив хвилю скорочень робочих місць у 2019 та 2020 роках, оскільки автовиробник тоді прагнув досягти 6% операційної рентабельності в регіоні. Ціль, яку компанія так і не змогла досягти через пандемію коронавірусу.
При цьому рентабельність прибутку до оподаткування в Європі компанії за перші дев’ять місяців 2022-го року становила лише 2,2% від продажів.
Як повідомляв Укрінформ, американський автовиробник Ford Motor Company оголосив про вихід із російського ринку.