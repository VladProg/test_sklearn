Американський суд конфіскував у російського бізнесмена Костянтина Малофєєва, котрий перебуває під санкціями, 5,4 млн доларів, їх можуть передати на відновлення України.

Як передає Укрінформ з посиланням на Reuters, про це йдеться в рішенні федерального суду Мангеттена, ухваленому в четвер.
Влада США звинуватила Малофєєва, який є власником "православного" телеканалу "Царьград ТВ", у фінансуванні сепаратистів у Криму.
У судових документах зазначено, що наприкінці минулого року Малофєєв намагався всупереч американським санкціям перевести кошти з рахунку в денверському банку Sunflower Bank діловому партнерові. Відтак ці гроші були конфісковані.
Зазначається, що це перше рішення про конфіскацію приватних російських активів, відколи міністерство юстиції США створило робочу групу KleptoCapture, яка має на меті вилучати фінанси спільників президента рф путіна у відповідь на вторгнення в Україну.
Нагадаємо, президент США Джо Байден наприкінці 2022 року підписав закон, що дозволяє мін'юсту передати частину конфіскованих активів Державному департаменту для допомоги Україні.
Керівник робочої групи мін'юсту Ендрю Адамс заявляв раніше, що перші конфісковані кошти можуть бути переведені в Україну найближчим часом.
Група KleptoCapture тимчасово заарештувала й інші активи російських олігархів, зокрема яхту вартістю 300 млн доларів, але ще не отримала рішення про остаточну конфіскацію.