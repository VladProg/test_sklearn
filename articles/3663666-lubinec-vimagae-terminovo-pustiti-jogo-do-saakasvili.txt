Уповноважений Верховної Ради з прав людини Дмитро Лубінець закликає владу Грузії дозволити йому відвідати громадянина України й експрезидента Грузії Міхеіла Саакашвілі, який перебуває у критичному стані.

Про це омбудсмен повідомив у Фейсбуці, передає Укрінформ.
“Колишній грузинський президент і нинішній громадянин України Міхеіл Саакашвілі – у критичному стані. Те, що ми бачимо на фото і відео – це катування громадянина України. За тим, як погіршується його стан, публічно слідкують всі. І це неприпустимо! Вкотре публічно закликаю владу Грузії допустити мене до громадянина України”, - заявив Лубінець.
За його словами, він кілька разів спілкувався з омбудсменом Грузії й написав кілька листів до Міністерства юстиції, проте “не отримав жодної відповіді”.
Уповноважений вимагає терміново відпустити Саакашвілі на лікування.
Він також звернувся до всіх правозахисних інституцій з закликом “терміново вплинути на владу Грузії”.
Як повідомлялося, громадянина України Міхеіла Саакашвілі затримали у Грузії 1 жовтня 2021 року, коли він приїхав на батьківщину після восьмирічної відсутності. Йому висунуто обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.
Стаття за незаконний перетин кордону Грузії передбачає до п'яти років позбавлення волі.
Україна офіційно визнала Саакашвілі потерпілим у справі про неналежне поводження в ув'язненні.
Саакашвілі, який проходить лікування у клініці "Вівамед", дистанційно взяв участь в судовому засіданні у справі про відтермінування його вироку або звільнення від покарання, продемонстрував свій стан і заявив, що потребує адекватного лікування.
Президент Володимир Зеленський під час пресконференції у Києві 1 лютого продемонстрував фотографі Саакашвілі та висловив переконання, що його “публічно катують щоденно”. За словами Президента, Саакашвілі було отруєно, і нині його повільно вбивають.
Фото: newsgeorgia.ge