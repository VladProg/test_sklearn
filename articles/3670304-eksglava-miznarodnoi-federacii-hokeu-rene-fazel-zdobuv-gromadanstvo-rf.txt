Колишній президент Міжнародної федерації хокею (IIHF) швейцарець Рене Фазель отримав громадянство росії.

Про це повідомляє видання The Insider, передає Укрінформ.

Зазначається, що разом із російським паспортом Фазель придбав 54% акцій компанії "Алма Холдинг", співвласником якої є близький до путіна бізнесмен Геннадій Тимченко. Компанія займається вирощуванням яблук у Краснодарському краї.
Рене Фазель очолював IIHF з 1994 до 2021 року, був членом Міжнародного олімпійського комітету, а з 2008 по 2016 рік входив до виконкому МОК.
В епоху правління Фазеля росія тричі отримувала право на проведення чемпіонату світу з хокею, а також – зимової Олімпіади. Фазель неодноразово у компліментарній формі висловлювався про путіна і зустрічався з ним у неформальній обстановці.
У травні 2021 року після того, як у зв'язку з жорстоким придушенням масових протестів у білорусі чемпіонат світу з хокею був перенесений з цієї країни, швейцарець висловився на підтримку олександра лукашенка.
На батьківщині Фазеля підозрювали у корупції — зокрема в отриманні хабаря у розмірі 400 тисяч франків за перемогу однієї з компаній у тендері на реалізацію прав телетрансляцій чемпіонатів світу з хокею.