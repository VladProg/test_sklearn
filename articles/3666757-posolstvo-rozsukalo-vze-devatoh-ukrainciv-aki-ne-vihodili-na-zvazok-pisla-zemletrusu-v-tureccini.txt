Посольство України розшукало вже дев’ятьох українців, які не виходили на зв‘язок після землетрусу в Туреччині, наразі не встановлено контакту з 18 нашими співгромадянами.

Про це заявив посол України в Туреччині Василь Боднар в ефірі телемарафону, передає кореспондент Укрінформу.

«У нас зараз є 27 запитів (щодо українців, які не виходили на зв’язок – ред.), з них ми віднайшли дев’ять осіб, які перебували в зонах цього стихійного лиха. Їхньому життю нічого не загрожує. Всі, з ким вдалося встановити зв’язок, не поранені. Вісімнадцять осіб поки що на зв’язок не виходили», - сказав дипломат.
Він додав, що це пов’язано з відсутністю комунікації з регіоном Хатай, який є епіцентром землетрусу.
«Ми зараз пробуємо шукати контакти через тих, хто виїжджає з цих зон або по лінії бізнесових організацій, які могли мати там свої комунікації. Сподіваємось, що сьогодні-завтра ми матимемо повну картину», - зазначив посол.
Для отримання допомоги слід звернутися на «гарячу лінію» посольства України в Туреччині: +90 539 550 98 98.
Діє також «гаряча лінія» МЗС України: +380 44 238 15 88.
Про зниклих внаслідок землетрусу в Туреччині українців можна повідомляти на гарячі лінії Офісу уповноваженого зі зниклих безвісти Олега Котенка.
Гарячі лінії уповноваженого: для дзвінків з України: 0 800 339 247, з-за кордону через месенджери: (095) 896-04-21.
Раніше повідомлялося, що посольство України в Туреччині розшукало шістьох українців, які вчора не виходили на зв‘язок після землетрусу.
6 лютого на південному сході Туреччини сталося два землетруси: в районі Пазарджик провінції Кахраманмараш - магнітудою 7,7 та в районі Ельбістан тієї ж провінції - 7,6 бала за шкалою Ріхтера.
За останніми даними, кількість загиблих унаслідок землетрусу у Туреччині сягнула 3419, поранень зазнали 20 534 особи.
Фото: АА