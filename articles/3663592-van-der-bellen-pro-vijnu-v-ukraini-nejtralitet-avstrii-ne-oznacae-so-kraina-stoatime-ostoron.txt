Президент Австрії Александер Ван дер Беллен заявив, що прибув з візитом до України, щоб продемонструвати солідарність з українцями та показати, що нейтральна Австрія не може просто дивитися на загарбницьку війну рф проти України.

Як передає кореспондент Укрінформу, про Ван дер Беллен сказав під час спільної з Президентом України зустрічі зі ЗМІ у Києві у середу.
Він заявив, що український народ зараз воює не лише свою свободу, але й за "нашу свободу" та "наші спільні європейські цінності".
"Життя всіх людей в Україні вже майже рік після 24 лютого стало повністю іншим. Ця жахлива війна, розпочата за наказом путіна, все змінила. Для вас, усіх людей в Україні, у місці, де колись був безпечний дім, триває жахлива війна", - зазначив на початку свого виступу австрійський президент.
Він додав, що перед цим разом з делегацією побував у Бучі та Бородянці. "Те, що я побачив, мене дуже сильно вразило. Страждання та руйнування, несправедливість і жорсткість війни там є особливо відчутними. Ми знаємо такі картинки з книг і фільмів, наприклад з часів Другої світової війни, але зараз це знову відбувається", - сказав Ван дер Беллен.
Австрійський президент нагадав, що ніколи не мовчав з приводу загарбницької війни росії проти України і говорив про це під час своїх публічних виступів. Окремо він вказав на своє "особисте розчарування президентом путіним": "Я не вважав можливим те, що сталося 24 лютого у центрі Європи".
На його переконання воєнні цілі росії полягають у тому, щоб зробити з України свою провінцію. "Ви є російською провінцією і вами будуть керувати з москви, а якщо ви це не приймете – то вас буде вбито", - таким, на думку президента Австрії, є послання росії до українців.
Він підкреслив, що нейтральна Австрія не може просто дивитися на загарбницьку війну рф проти України.
"Для мене було важливо приїхати до України відразу після початку мого другого терміну та запевнити Вас, пане Президенте, та усіх українців у нашій солідарності. Український народ воює щодня, в умовах, які неможливо уявити, рішуче за свою свободу. Але він захищає при цьому також нашу свободу, наші спільні європейські цінності – свободу та демократію. І тому ця війна стосується усіх нас певною мірою", - сказав він.
Ван дер Беллен зазначив, що нейтралітет Австрії не означає, що країна стоятиме в стороні та байдуже спостерігатиме за нападом росії на Україну.
"Австрія – це нейтральна країна. Але військовий нейтралітет не означає, що цінності є нейтральними. Коли одна країна у Європі нападає на іншу, то ми ніколи не лишатимемося байдужими. Коли суверенітет, територіальні цілісність та незалежність однієї держави зазнали нападу, то ми ніколи не мовчатимемо. І тому сьогодні я хочу чітко заявити, що ми, австрійці, стоїмо рішуче та солідарно на стороні України", - сказав він.
Він також запевнив, що Австрія й надалі надаватиме Україні гуманітарну допомогу, а також запевнив у підтримці європейської перспективи України та надання допомоги у процесі необхідних реформ.
Як повідомлялося, Федеральний президент Австрії Александер Ван дер Беллен у середу прибув з візитом до України.