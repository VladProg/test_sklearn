Заступника міністра розвитку громад, територій та інфраструктури викрили на одержанні 400 тисяч доларів хабаря за сприяння в укладанні договорів на закупівлю обладнання та техніки.

Як передає Укрінформ, про це Спеціалізована антикорупційна прокуратура повідомляє у Телеграмі.
21 січня за процесуального керівництва прокурорів САП детективи Національного антикорупційного бюро викрили заступника міністра розвитку громад, територій та інфраструктури та інших членів організованої групи на одержанні 400 тисяч доларів неправомірної вигоди за сприяння в укладанні договорів на закупівлю обладнання та техніки.
Попередня правова кваліфікація дій затриманого – ч. 4 ст. 368, ч. 5 ст. 191 Кримінального кодексу України.
Осіб затримали. Вирішується питання повідомлення про підозру та обрання запобіжного заходу.
У САП нагадали, що влітку 2022 року Кабінет Міністрів виділив 1,68 млрд грн на відновлення об‘єктів критичної інфраструктури та забезпечення населення у зимовий період світлом, теплом і водопостачанням. Однак у межах слідства з’ясувалося, що низка посадових осіб центральних та регіональних органів виконавчої влади вирішили привласнити частину державних коштів. Так, перебуваючи у змові з іншими особами, посадовці забезпечили укладання договорів про закупівлі за завищеною вартістю з наперед визначеними суб’єктами підприємницької діяльності. Натомість підприємці мали передати посадовцям за «перемогу» у тендерах 280 млн грн, які становили різницю між реальною та закупною вартістю послуг.
Під час проведення обшуків в офісі підприємців було виявлено та вилучено 920 тис. грн та 38,7 тис. дол.
Викриття організації, до складу якої входив заступник міністра, відбулась завдяки оперативному проникненню детективів до складу організованого угруповання.
Слідчі дії тривають, встановлюються всі особи, причетні до вчинення цього злочину.
Як повідомляв Укрінформ, віцепремʼєр Олександр Кубраков видав розпорядження про підготовку документів на звільнення заступника міністра розвитку громад, територій та інфраструктури Василя Лозинського, затриманого за розкрадання бюджетних коштів.
Раніше ЗМІ повідомили, що НАБУ провело обшуки та затримало Лозинського у справі, що стосується розкрадання бюджетних коштів. Розслідування ведеться за статтями 364 та 368 Кримінального кодексу України.
Фото: САП