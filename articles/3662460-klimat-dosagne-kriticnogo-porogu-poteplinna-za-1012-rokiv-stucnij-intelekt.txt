Навіть після значного глобального зменшення кількості шкідливих викидів в атмосферу, клімат все одно продовжить нагріватися.

Як повідомляє кореспондент Укрінформу, до такого висновку дійшов штучний інтелект, аналіз якого було опубліковано у виданні “Провадження Національної академії наук”, пише Associated Press.
“Світ, вірогідно, перетне погоджений міжнародними угодами поріг змін клімату приблизно через десятиліття, й продовжить нагріватися, здолавши наступний тепловий поріг у середині сторіччя навіть за умов суттєвого зменшення шкідливих викидів”, - йдеться у матеріалі.
Зазначається, що дослідження було проведено штучним інтелектом з використанням машинного навчання й дійшло до більш песимістичних висновків, ніж попередні подібні аналізи.
Як відомо, Паризька кліматична угода 2015-го року закликає не допустити підвищення середньорічної температури на Землі вище 1,5 градуса.
“Двоє кліматологів з використанням машинного навчання підрахували, що Земля перетне позначку у 1,5 градуса за шкалою Цельсія між 2033-ім та 2035-им роками”, - стверджує AP.
Розрахунки штучного інтелекту вказують на низьку ймовірність того, що глобальне потепління вдасться втримати й на рівні, нижчому за 2 градуси по шкалі Цельсія.
“За умов продовження значних викидів, світ досягне позначки 2 градусів близько 2050-го року. Менше викидів може відтермінувати це до 2054-го, стверджує штучний інтелект”, - зауважує агентство.
При цьому у експертному середовищі заявили, що поки рано повністю довіряти висновкам штучного інтелекту й необхідно провести додаткові дослідження для розуміння повної картини.