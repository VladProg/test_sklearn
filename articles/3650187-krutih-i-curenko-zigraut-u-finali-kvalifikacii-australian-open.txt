Українські тенісисти Олексій Крутих та Леся Цуренко пробилися у фінал кваліфікації Відкритого чемпіонату Австралії у Мельбурні.

У півфіналі відбіркових змагань Крутих (№188 світового рейтингу) взяв гору над італійцем Джанлукою Магерою (№225) - 6:2, 7:6 (7:3), а Цуренко (№134) упевнено обіграла представницю Іспанії Альону Большову (№145) - 6:1, 6:2, передає Укрінформ.
За вихід до основної сітки Australian Open Крутих зустрінеться з переможцем американсько-іспанського протистояння Денис Кудла (№102) - Карлос Табернер (№170), а Цуренко зіграє з француженкою Леольєю Жанжан (№109), яка завдала поразки американці Кайлі Дей (№194) - 7:6 (7:5), 1:6, 6:1.
Перший у сезоні турнір серії Grand Slam пройде з 16 по 29 січня.
Загальний призовий фонд Australian Open складає 76,5 млн австралійських доларів (1A$=0,67$).
На фото: Олексій Крутих (ukrgate.com).