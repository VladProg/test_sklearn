Проведене у застосунку "Дія" опитування про дату святкування Різдва стало одним із наймасовіших, майже 60% учасників підтримали дату 25 грудня.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
"Опитування від МКІП та Мінцифри про дату святкування Різдва стало одним із наймасовіших. Понад 1,5 млн українців узяли в ньому участь. Це показує, що, дійсно, питання дати святкування Різдва є важливим для нас сьогодні", - зазначив міністр.
За його словами, найбільше українців (майже 60%) підтримали дату 25 грудня - за це віддали 903 265 голосів.
Ткаченко подякував громадянам за активність та побажав "тихих і теплих свят".
Як повідомлялось, зараз в Україні офіційно відзначають Різдво в обидві дати. Проте дедалі більше людей переходять на святкування в грудні. Тому МКІП і Мінцифри запустили в Дії опитування, щоб дізнатися настрої українців та визначити, якій даті для святкування вони віддають перевагу.