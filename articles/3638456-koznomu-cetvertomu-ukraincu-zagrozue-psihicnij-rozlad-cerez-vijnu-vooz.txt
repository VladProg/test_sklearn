У Всесвітній організації охорони здоров’я (ВООЗ) заявили, що 10 мільйонів українців, або приблизно чверть населення, можуть страждати від розладу психічного здоров’я у зв’язку з російсько-українською війною.

Як передає Укрінформ, про це повідомляє Reuters.
«За оцінками ВООЗ, до 10 мільйонів людей піддаються ризику того чи іншого психічного розладу, від тривоги та стресу до важчого стану», — Ярно Хабіхт, представник ВООЗ в Україні.
Важчі стани включають посттравматичний стресовий розлад, викликаний тривожними подіями.
Загалом кількість випадків із психічними розладами в країні зростає після 10 місяців війни, що спонукало ВООЗ запустити онлайн-службу підтримки.
Зазначається, що українська система охорони здоров’я перебуває під тиском після російського вторгнення в лютому.
За даними ВООЗ, на сьогодні росіяни вже здійснили щонайменше 700 атак на українську систему охорони здоров’я, а збільшення кількості атак на критично важливу інфраструктуру росіянами з жовтня збільшило кількість викликів через відключення електроенергії.
Як повідомляв Укрінформ, віцепрем’єр-міністр - міністр з питань реінтеграції тимчасово окупованих територій Ірина Верещук заявила, що спричинений війною психологічний стрес-тест українці пройдуть усі разом і переможуть.