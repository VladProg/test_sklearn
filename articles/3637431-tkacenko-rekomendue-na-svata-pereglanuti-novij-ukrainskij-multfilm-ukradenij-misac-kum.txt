Міністр культури та інформполітики Олександр Ткаченко рекомендує на свята переглянути новий український мультфільм «Украдений місяць. Кум», що здобув перемогу на фестивалі Canada Shorts та був відзначений нагородою Award of Excellence.

Як передає Укрінформ, про це він написав у Фейсбуці.
“За мирних часів перед нами б зараз стояли головні святкові проблеми - підбити підсумки року, підготувати звіти, встигнути купити подарунки, поставити ялинку, придумати, де відсвяткувати Різдво та Новий рік. Але сьогодні перед нами інші задачі та геть інші бажання. Навіть у дітей. У День св. Миколая вони пишуть йому листи з бажаннями перемоги та зброї для ЗСУ. Окупанти вкрали у наших дітей дитинство. Але ми маємо їм його повернути, хоча б на свята, через казки та мультфільми. Тому я рекомендую і дітям, і дорослим до перегляду мультиплікаційний фільм «Украдений місяць. Кум» виробництва 2Flame і MAGIKA FILM за підтримки Міністерства культури та інформаційної політики України ”, - зазначив міністр.

За його словами, новий мультфільм — це різдвяна містика, пронизана духом українських легенд про козаків-характерників та образами родинних традицій.
Світова прем’єра стрічки відбулась на Міжнародному кінофестивалі HANIFF VI в Ханої, де мультфільм було представлено в конкурсній програмі. «Украдений місяць. Кум» отримав перемогу на фестивалі Canada Shorts та був відзначений нагородою Award of Excellence.
Подивитися мультфільм можна на YouTube каналі МКІП.