Детективи НАБУ вручили обвинувальний акт чинному народному депутату Артуру Герасимову у справі про недекларування нерухомості в Іспанії. Він відмовлявся брати документи, закрив двері авто і поїхав.

Відповідне відео у Фейсбуці оприлюднила пресслужба САП, передає Укрінформ.
За матеріалами досудового розслідування Національного антикорупційного бюро прокурор САП скерував до суду обвинувальний акт за обвинуваченням народного депутата у внесенні завідомо недостовірних відомостей до щорічної декларації за 2020 рік.
“Дії депутата кваліфіковані за ознаками правопорушення, передбаченого ч. 1 ст. 366-2 КК України (у редакції Закону України від 04.12.2020 № 1074-ІХ). 7 лютого 2023 року прокурором у кримінальному провадженні за участі детективів НАБУ вручено обвинувальний акт підозрюваному”, - уточнюється у повідомленні.

Зазначається, що загальна сума незадекларованих нардепом відомостей становить майже 8 млн грн. Зокрема, до виправленої декларації за 2020 рік, за інформацією детективів, депутат не вніс відомості про належні йому та його дружині двоповерхове житлове приміщення та паркомісце, які розташовані в Іспанії, загальною вартістю 228 тис. євро, а також про наявність грошових активів у розмірі 1 657 доларів, що були розміщені на рахунках в одному з українських банків.
Як повідомлялося, Національне агентство з питань запобігання корупції у квітні 2021 року підтвердило інформацію з розслідування “Схем”, що співголова фракції “Європейська солідарність” Артур Герасимов разом із дружиною володіє двоповерховим маєтком в іспанському місті Хавеа (провінція Аліканте) з 2013 року і не вказав його у декларації.

У своїх поясненнях народний депутат зазначив, що подарував будинок матері, проте, за даними НАЗК, ця угода не була належним чином оформлена.
Відповідно до поданих депутатом документів, кадастрова вартість цього будинку на момент придбання у 2013 році становила близько 35 тисяч євро.
16 січня Спеціалізована антикорупційна прокуратура і Національне антикорупційне бюро повідомили народному депутату про підозру щодо внесення завідомо недостовірних відомостей до щорічної декларації за 2020 рік.