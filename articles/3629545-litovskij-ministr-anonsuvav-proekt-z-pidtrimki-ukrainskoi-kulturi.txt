Литва надає Україні підтримку у сфері культури з перспективою на майбутнє.

Про це міністр культури Сімонас Кайріс сказав на щорічному форумі "Креативна Україна", повідомляє кореспондент Укрінформу.
«Литовський уряд працює над чотирма пілотними проєктами. На наступному етапі ми включимо туди і проєкт щодо українських культурних об’єктів, через які надаватиметься допомога українським культурним організаціям і центрам», - сказав Кайріс.
За його словами, допомога надається як у Литві, так і поза її межами. Зокрема, в Литовському оперному театрі впродовж місяця виступав колектив Харківського театру опери та балету. Під час проведення виставки Art Vilnius 2022 значна увага приділялася експонуванню робіт українських митців. Наступного року на книжковому ярмарку у Вільнюсі буде широко представлена українська література.
Міністр культури Литви відзначив важливість використання в культурній сфері нових технологічних тенденцій, як-от штучний інтелект. Водночас він наголосив на посиленні українських перспектив приєднання до ЄС.
Крім того, на його переконання, потрібно вже працювати у напрямку відновлення України. За словами Кайріса, литовські архітектори та інші представники креативного сектору готові долучитися до інклюзивної відбудови України. Союз архітекторів Литви разом з українськими колегами створили відповідний спільний проєкт.
Міжнародний форум «Креативна Україна» є найбільшою у Східній Європі платформою для обговорення напрямків державної політики у сфері культури та креативних індустрій. Він проводиться з 2017 року. Його засновником та головним організатором є Міністерство культури та інформаційної політики України.
Фото: E. Blaževič/LRT nuotr.