Війна російської федерації проти України підірвала європейську безпеку і вимагає від парламентів, урядів та ОБСЄ спільної роботи над виробленням спільної відповіді. Головним пріоритетом має бути забезпечення правосуддя і відповідальності за вчинені росією воєнні злочини, злочини проти людяності і злочин агресії.

Про це заявили у своїх виступах спікери на відкритті 22-ї зимової сесії Парламентської асамблеї ОБСЄ у Відні у четвер, передає Укрінформ з посиланням на сайт Асамблеї. Участь у засіданні взяли участь майже 250 парламентаріїв з 52 країн світу.
Президентка ПА ОБСЄ Маргарета Седерфельт (член парламенту Швеції) відкрила засідання зазначивши, що за останній рік російська федерація порушила всі принципи основоположного документа ОБСЄ – Гельсінського Заключного акту 1975 року.
"Прямим результатом дій Росії є те, що весь наш регіон котиться в невідомість. І як наслідок, ОБСЄ і наша Парламентська асамблея опинилися на роздоріжжі", - сказала Седерфельт.
Вочевидь, натякаючи на російських делегатів, президентка ПА ОБСЄ вказала на те, що "дехто в цій кімнаті розтоптав свій мандат", ставши "пропагандистами війни, вбивств і руйнувань".
Вона зазначила, що багатосторонність ніколи не була легкою справою, але сьогодні, враховуючи членство в ОБСЄ та її правила, засновані на консенсусі, вона є особливо складною. "Як ми можемо рухатися вперед, якщо країни, відповідальні за руйнування нашої спільної безпеки, також є тими, хто калічить ОБСЄ?" - запитала Седерфельт.
Було підкреслено, що якщо ці порушення не зупинити, вони можуть призвести до краху колективної безпеки, а тому дуже важливо дотримуватися міжнародних зобов'язань і домовленостей.
Захищаючи історичну роль ПА ОБСЄ як форуму для діалогу, вона зазначила, що це не означає, що Асамблея повинна надавати необмежену платформу для просування агресивної війни. "Хоча я вважаю цю ситуацію дуже прикрою, я розумію той факт, що деякі члени Асамблеї вважають нестерпним сидіти в одній кімнаті з агресорами. Але для присутніх сьогодні є можливість протистояти їм і протистояти їхній брехні", - сказала Седерфельт.
На початку засідання присутні вшанували хвилиною мовчання жертв російської війни в Україні та 47 тис. людей, які загинули в результаті руйнівних землетрусів в Туреччині та Сирії цього місяця.
Як повідомляв Укрінформ, у штаб-квартирі ОБСЄ у віденському конгрес-центрі Гофбург у четвер вранці розпочалася дводенна зимова сесія Парламентської Асамблеї ОБСЄ. Очікується, що парламентарії зосередяться на повномасштабній війні росії проти України, що триває вже рік. Темою загальних дебатів 24 лютого буде "Один рік: Продовження повномасштабної війни росії проти України".
Участь у зимовій сесії ПА ОБСЄ у Відні беруть також російські та білоруські депутати. При цьому абсолютна більшість російських депутатів є в санкційних списках.
Понад 80 делегатів Асамблеї з 21 країни у спільному листі закликали австрійську владу та голову ПА ОБСЄ не допустити російську делегацію до участі в ПА ОБСЄ 23-24 лютого. Деякі країни заявили про бойкот зустрічі у зв’язку присутністю там росіян.
Тим не менше, у МЗС Австрії заявили, що відповідно до укладеної з ОБСЄ угоди мають юридичні зобов’язання щодо видачі віз делегаціям російської федерації та білорусі. Водночас, у відомстві повідомили, що видані візи будуть дійсні лише на території Австрії і обмежені терміном проведення зимової сесії Парламентської асамблеї ОБСЄ.
Президентка Парламентської Асамблеї ОБСЄ Маргарета Седерфельт також виступила на захист участі делегації російської держави-агресора у зимовій сесії Асамблеї, мотивувавши це тим, що російські депутати будуть змушені годинами вислуховувати голосні засудження війни рф в Україні.
Через допуск представників країни-агресора українська делегація не братиме участі в жодному з офіційних заходів засідання Парламентської асамблеї ОБСЄ. Водночас, делегація ВРУ перебуває у Відні з метою проведення переговорів з делегаціями країн-партнерів, проводячи свою "паралельну Парламентську Асамблею ОБСЄ".