Голова Верховної Ради Руслан Стефанчук обговорив із парламентською делегацією Сполученого Королівства Великої Британії та Північної Ірландії питання відповідальності росії за її дії в Україні та створення спеціального трибуналу щодо злочину агресії росії проти України.

Як передає Укрінформ, про це Стефанчук написав у Фейсбуці після цієї зустрічі.
«Обговорили питання відповідальності рф та створення спеціального трибуналу щодо злочину агресії росії проти України. Підняли тему посилення санкцій у секторах особливого економічного значення для росії: в енергетиці, торгівлі та фінансах», - зазначив Стефанчук.

Відео: телеканал Рада
За його словами, сторони приділили увагу розробці компенсаційного механізму для спрямування в Україну заарештованих російських активів, адже саме росія повинна заплатити за всі руйнування.

«І наостанок. Зброя. Вона потрібна для перемоги. Наші пріоритети — системи протиповітряної оборони, винищувачі, ракети великої дальності, бойові танки, артилерія та боєприпаси», - додав Голова ВР.
Він подякував уряду та парламенту Великої Британії за лідерство та всебічну підтримку України.
Фото: Руслан Стефанчук / Фейсбук