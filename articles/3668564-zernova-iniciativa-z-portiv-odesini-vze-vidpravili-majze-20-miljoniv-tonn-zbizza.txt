За 6 місяців роботи Зернової ініціативи з портів Великої Одеси митники оформили відхід 691 судна та оформили документи на понад 19 млн тонн української агропродукції.


Такі дані оприлюднила Одеська митниця, передає Укрінформ.
«За 6 місяців роботи "зернових коридорів" одеські митники оформили відхід 691 судна закордонного плавання та здійснили митні формальності щодо понад 19 млн т агропроодукції, вирощеної на українських ланах», - зазначають митники.
За даними установи, серед портів Великої Одеси лідирує порт Чорноморськ як за кількістю відправлених суден - 285, так і за обсягам експорту - 7,3 млн т. На другому місці — Одеський порт. З нього відправилося 215 суден із 5,2 млн т агропродукції на борту. Третє місце - за портом "Південний". З нього вийшло 191 судно, завантажене 6,6 млн т продовольства.
За інформацією АМПУ, російська сторона у Спільному координаційному центрі продовжує гальмувати реєстрацію суден «зернового коридору». Так, при заявлених понад 80 суден на добу представники країни-агресора, без пояснення причин, реєструють 2-3 судна. Лише 3 судна на добу за необхідних 9 проходять інспекцію у Босфорі та отримують дозвіл рухатися в українські порти під завантаження.

У митниці зауважують, що на думку фахівців, за умови стабільного функціонування "зернового коридору", за 6 місяців дії "зернової ініціативи" з портів Великої Одеси можна було б відправити 30 млн т. продукції.
Як повідомлялося, український клуб аграрного бізнесу закликає ООН стабілізувати, продовжити та розширити «зернову ініціативу», в межах якої Україна експортує аграрну продукцію з морських портів Одеської області.
Фото: Одеська митниця