Президент Володимир Зеленський наполягає на необхідності створення спеціального трибуналу для притягнення до відповідальності російських злочинців.

Про це він заявив під час спільної з Президентом США Джозефом Байденом пресконференції у Києві, повідомляє кореспондент Укрінформу.
“На нашу думку, немає альтернативи і створенню спеціального трибуналу. Це позиція України, ми будемо підтримувати цю позицію”, - зазначив Зеленський.
Глава Української держави підкреслив, що питання відновлення справедливості є вкрай важливим як для усіх, хто постраждав від російського терору, від розв’язаної рф війни та її агресії, так і для Української держави загалом.
“Агресор має понести відповідальність за агресію та відшкодувати всі збитки. Дякую Президенту (США — ред.) за підтримку нашої роботи щодо відновлення справедливості, зокрема, усіх наших інституцій у цьому напрямку”, - сказав Президент.
Як повідомлялося, у понеділок Президент США Джозеф Байден прибув із візитом в Україну.
У вересні 2022 року Президент Володимир Зеленський утворив робочу групу на чолі з Андрієм Єрмаком, яка опрацьовуватиме питання створення спеціального трибуналу для притягнення до кримінальної відповідальності керівництва російської федерації за скоєння злочину агресії проти України. Створення такого трибуналу підтримали Парламентська асамблея Ради Європи, Європарламент, Парламентська асамблея НАТО, Парламентська асамблея ОБСЄ та окремі держави.
Фото: ОП