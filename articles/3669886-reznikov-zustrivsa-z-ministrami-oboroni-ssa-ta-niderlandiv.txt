Міністр оборони України Олексій Резніков зустрівся зі своїми колегами з США Ллойдом Остіном ІІІ та Нідерландів Кайсою Оллонґрен.

Як передає Укрінформ, про це він повідомив у Фейсбуці.
«Провів двосторонню зустріч з моїм другом і другом України міністром оборони США Ллойдом Остіном ІІІ. Подякував за лідерство, яке дозволило об’єднати 50 країн-учасниць Контактної групи у форматі «Рамштайн» та залучити безпрецедентну допомогу усього вільного світу», - зазначив Резніков.
Він висловив сподівання на продуктивну роботу з партнерами для послідовного збільшення спроможностей Сил оборони України та наголосив, що мета України залишається незмінною — звільнення усіх наших територій у міжнародно визнаних кордонах, гарантії суверенітету та територіальної цілісності України.


Також Резніков подякував міністру оборони Нідерландів Кайсі Оллонґрен та всьому народу Нідерландів за підтримку.
«Загальна вартість військової допомоги, яку Нідерланди надали Україні, становить близько 1 млрд євро», - поінформував Резніков.


Як повідомляв Укрінформ, засідання Контактної групи з питань оборони України (так званий «Рамштайн-9») триває сьогодні у Брюсселі. Головні питання порядку денного: захист українського неба, у тому числі – через залучення авіаційної платформи; розбудова «танкової коаліції»; формування запасу міцності по боєприпасах; тренінгові програми для українських воїнів; стабільність підтримки – логістика, обслуговування, ремонт, практична реалізація «Військового шенгену». Очікується, що країни-партнери оголосять про кількість танків для України та терміни їх надання.
Попереднє засідання у форматі «Рамштайн» відбулося 20 січня на американській військовій базі у Німеччині. Учасники погодилися надати Україні військову техніку на мільярди доларів, включаючи бронетехніку і боєприпаси, необхідні для відсічі військ рф.