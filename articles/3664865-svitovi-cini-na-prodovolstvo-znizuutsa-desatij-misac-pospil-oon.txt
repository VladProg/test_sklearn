Продовольча та сільськогосподарська організація ООН (FАО) заявила, що в січні світові ціни на продовольчі товари знизилися, і ця тенденція спостерігається десятий місяць поспіль.

Про це йдеться у пресрелізі організації, повідомляє Укрінформ.

“Індекс цін на продовольство ФАО у січні 2023 року становив у середньому 131,2 пункта, знизившись на 1,1 пункта (0,8%) порівняно з груднем, що засвідчило падіння 10-ий місяць поспіль”, - заявили у FАО.
Зазначається, що індекс упав на 28,6 пункта (17,9%) від піку (159,7 пункта), досягнутого в березні 2022 року.
“Падіння індексу в січні було зумовлене зниженням індексів цін на рослинні олії, молочні продукти та цукор, тоді як ціни на зернові та м'ясо залишалися переважно стабільними”, - зауважили у FАО.
Як повідомлялося, перший заступник міністра аграрної політики та продовольства України Тарас Висоцький заявив, що перебої з електропостачанням істотно не вплинуть на вартість продуктів харчування в Україні та не спровокують дефіциту.