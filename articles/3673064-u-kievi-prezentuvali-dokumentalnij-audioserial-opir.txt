У Києві відбулась презентація документального аудіосеріалу «Опір», який оповідає історії українців, які після 24 лютого стали до лав Збройних сил України для захисту Ірпеня від російської навали.

Про це повідомляє кореспондент Укрінформу.
«Мілітаристська тема загалом зараз актуальна, зрозуміла і необхідна. Наш аудіосеріал не народився, якби не було цієї хвилі і не було цього розуміння, що ці речі потрібно рефлексувати та осмислювати. Дуже важливо, що зараз є можливість знімати як відео, так і аудіо. Аудіо робити цікаво, і загалом це складний процес, але порівняно з відео це бюджетніше, і доступніше в плані виробництва. Зокрема, ми обрали цей аудіоформат, тому що так є можливість легше зафіксувати ці історії і, з іншого боку, аудіоформат приносить особливий досвід... Подкасти це дуже інтимний досвід, бо ви його слухаєте самі, зосереджуєтесь, обираєте, яку тему хочете послухати», - сказала під час презентації продюсерка MEGOGO Audio Юлія Білоус.
В аудіосеріалі звучать чотири реальні історії та голоси бійців ЗСУ, які розповідають про життя і службу під час оборони Ірпеня.
«Війна за нашу незалежність триває, все швидко змінюється і багато деталей поступово стираються з пам'яті. Однак те, що відбувалося на початку повномасштабного вторгнення, було унікальним. 24 лютого люди, різні за віком, статтю та досвідом, взяли до рук зброю... Для більшості це був перший такий досвід. Це все потрібно зафіксувати. Тому те, як ми в Ірпені обороняли столицю — це важливий епізод нашої історії», — сказав один з учасників проєкту, журналіст, молодший сержант Антон Голобородько.
Виробництво проєкту тривало чотири місяці, записи героїв проходили в Києві.
Тривалість аудіосеріалу – приблизно 60 хвилин, на слухачів чекає три епізоди: про те, як герої потрапили до війська й опинилися в Ірпені; про їхні будні під час оборони міста й про людей — цивільних і військових — з якими у ті тижні було повʼязане їхнє життя.
Послухати «Опір» можна у мобільному застосунку MEGOGO в розділі «Аудіо». Також випуски згодом мають з'явитися на всіх популярних майданчиках для подкастів.
Як повідомлялося, у виставковому центрі Національного музею історії України у Другій світовій війні 22 лютого презентують проєкт «Захисники», який присвячений до річниці повномасштабного вторгнення росії на територію України.