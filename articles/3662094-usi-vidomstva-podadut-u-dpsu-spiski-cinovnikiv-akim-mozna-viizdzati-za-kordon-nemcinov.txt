Усі відомства, відповідно до ухваленої урядом постанови, зобов'язані відтепер подати Державній прикордонній службі списки посадових осіб, яким дозволено виїжджати за кордон.

Про це міністр Кабінету Міністрів Олег Немчінов повідомив у щотижневому блозі, передає Укрінформ.
«Усі відомства зобов'язані подати Державній прикордонній службі списки таких посадових осіб і, відповідно, здійснюватиметься пропуск через державний кордон. Тільки ті, хто має на це дозвіл та має вагомі підстави. А саме лікування, опікунство та інше, що прописано в цій постанові», - сказав Немчінов.

За його словами, постанову «Про внесення змін до Правил перетинання державного кордону громадянами України» Кабінет Міністрів ухвалив 27 січня. Нею міністерствам, центральним та місцевим органам виконавчої влади, іншим державним органам, органам місцевого самоврядування, керівникам суб’єктів господарювання доручено подати в триденний строк до Адміністрації Державної прикордонної служби списки осіб, яким дозволено виїзд, із зазначенням прізвища, імені, по батькові (за наявності) особи, дати народження, займаної посади. Іншим виїзд заборонений.
Водночас міністр наголосив на необхідності убезпечення державних службовців на роботі. «Прохання не ігнорувати повітряну тривогу, дотримуватися всіх норм безпеки та відповідно реагувати на виклики», - закликав представник уряду.
Як повідомляв Укрінформ, КМУ ухвалив та одразу ж оприлюднив постанову, яка забороняє на час війни виїзд чиновників за кордон без поважних причин. У документі також зазначено, що у виняткових випадках пропуск через держкордон дозволений одиноким батькам або матерям для відвідування своїх дітей віком до 18 років, які перебувають за межами України. Можна виїхати для лікування за кордоном. Голова Державної прикордонної служби може ухвалити рішення про дозвіл на перетин державного кордону для осіб, у разі смерті за кордоном одного із членів сім’ї першого або другого ступеня споріднення.
Раніше РНБО ухвалила рішення, яке обмежує виїзд посадовців за кордон без мети державної важливості. Президент підписав указ про введення в дію відповідного рішення. Кабінету Міністрів було доручено розробити такий порядок перетину кордону посадовими особами, щоб підставою могло бути лише реальне службове відрядження.
Президент Володимир Зеленський заявив, що будь-який виїзд українських посадовців за кордон має здійснюватися винятково за рішенням Ради національної безпеки й оборони.