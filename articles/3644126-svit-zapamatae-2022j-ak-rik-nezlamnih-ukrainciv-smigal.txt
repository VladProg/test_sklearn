Прем’єр-міністр Денис Шмигаль переконаний, що світ запам’ятає 2022-ий як рік незламних українців та героїв ЗСУ.

Це він зазначив у новорічному привітанні, опублікованому у Телеграмі, передає Укрінформ.
"2022-й світ назавжди запам’ятає як рік незламних і хоробрих українців. Рік героїв Збройних сил України! І ми зробимо все, аби 2023-ій запам’ятали як рік Перемоги незалежної, вільної, незламної України", - наголосив глава уряду.
За його словами, на порозі нового року кожен зі сподіваннями та великою надією зазирає у це близьке майбутнє. "З вірою у перемогу світла над темрявою! З вірою, що незабаром уся велика родина українців буде разом, буде вдома, буде в безпеці. Що наші діти будуть сміятися на повні груди та не боятимуться гучних звуків, а небо буде мирним, тихим, цілим”, - зауважив Шмигаль.
Прем'єр-міністр побажав українцям у новому році сил та наснаги вершити добрі справи в ім’я України.
"Віримо у ЗСУ!" - додав він.