Турецька сторона повідомила про ймовірну загибель двох українців, посольство України перевіряє інформацію та встановлює особи загиблих.

Таку інформацію станом на 17.30 оприлюднив у Фейсбуці речник МЗС Олег Ніколенко, передає Укрінформ.
«Як повідомила турецька сторона, внаслідок землетрусу ймовірно загинули двоє громадян України. Посольство нині перевіряє цю інформацію та вживає заходів задля встановлення осіб загиблих», - написав речник МЗС.
Ніколенко додав, що відомо також про 4 постраждалих українців. За його інформацією, вони зазнали легких тілесних ушкоджень, загрози їхньому життю немає, госпіталізації вони не потребують. Потерпілі забезпечені тимчасовим житлом і продуктами харчування.
Ніколенко поінформував, що загалом дипломати вже розшукали 38 громадян України і взаємодіють із турецькими рятувальними службами задля пошуку ще 19 українців, які не виходять на зв'язок.
Речник МЗС також повідомив, що міністерство готується відправити українських консулів у місто Газіантеп.
«Дипломати посольства зможуть прибути в зону стихійного лиха, щойно дозволить ситуація на тлі оголошеного режиму надзвичайного стану в Туреччині. Консули координуватимуть на місці допомогу громадянам України, доставлять їм теплі речі та предмети першої необхідності. На зворотному шляху посольство планує вивезти своїм автотранспортом тих українців, які висловлять бажання переїхати до інших регіонів Туреччини», - зазначив Ніколенко.
Як повідомлялося, 6 лютого на південному сході Туреччини сталося два землетруси: в районі Пазарджик провінції Кахраманмараш - магнітудою 7,7 та в районі Ельбістан тієї ж провінції - 7,6 бала за шкалою Ріхтера.
За останніми даними, кількість загиблих унаслідок землетрусу у Туреччині сягнула 3432-ох, поранень зазнали 21 103 особи.
Фото: АА