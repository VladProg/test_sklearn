Цьогоріч за премію Левка Ревуцького змагатимуться два композитори та сім виконавців.

Про це повідомляє пресслужба Державного агентства питань мистецтв і мистецької освіти, передає Укрінформ.
Зазначається, що за напрямком «композиторська творчість» на здобуття премії претендує Володимир Богатирьов із творами «Concerto-capriccio» для фортепіано і симфонічного оркестру, «Pezzo geometric in modo suprematismo» для тріо гітар, «Sonata da camera» для кларнета соло й «Три антипортрети з опер Р. Вагнера» для гітари соло. Водночас Рената Сокачик представила у цій номінації «Речитатив» для скрипки соло, «Неправильні хорали» для струнного оркестру, Дві мініатюри на норвезькі теми для струнного оркестру.
Як повідомляють у Держмистецтв, у напрямку «концертно-виконавське мистецтво» беруть участь сім виконавців. Зокрема, соліст-віолончеліст ансамблю солістів «Київська камерата» Артем Замков, вокаліст Національного будинку органної та камерної музики Меліш Роман, віолончеліст ЛНАТОБ імені Крушельницької Максим Римар та флейтистка з Львівської філармонії імені Скорика Наталія Кожушко-Максимів подали на розгляд журі свої концертні програми останніх трьох років.
Крім того, піаніст Максим Шадько презентував програму «Дьордь Куртаг. Скриня з іграшками», вокалістка Марія Шпунт – свій сольний концерт. Також серед претендентів є хорові диригенти, зокрема Олексій Шамрицький презентував концерти «Пам’яті героїв Небесної сотні» та «З Україною на вустах», а Лисенко Владислав - програми «Unsted», «Відлуння епох: від монодії до модернізму», «Christmas edition», мистецький проєкт «Київ живе, Київ звучить!».


Як повідомлялося, що премія імені Л.М.Ревуцького у розмірі 20 тис. грн присуджується щороку за досягнення молодих композиторів і виконавців у сфері професійного композиторського та виконавського мистецтв.