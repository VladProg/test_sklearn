Міністерство цифрової трансформації наразі не працює над механізмом, яким передбачає використання «Дії» для вручення повісток військовозобов’язаним.

Про це повідомив віцепрем'єр-міністр – міністр цифрової трансформації Михайло Федоров в інтерв’ю РБК, передає Укрінформ.

«Ми точно не будемо використовувати «Дію», щоб відправляти повістки. Є ще багато проблем, які потрібно вирішити, і я вважаю, що цими проблемами треба займатися. Тому повісток в «Дії» не буде, а над іншими сервісами бувають різні обговорення, але нічого немає в роботі», – зазначив очільник українського міністерства.
Федоров нагадав, що наразі Мінцифри спільно з профільним міністерством працюють над цифровим посвідченням ветерана, а також проєктом трансформації військово-лікарської комісії.
«Зараз там є нелюдська бюрократія, так не можна ставитися до ветеранів. Тому ми допомагаємо цифровізувати цей напрямок, впровадити медичні електронні системи в госпіталях. Зараз активно координуємо зусилля всіх міністерств, щоб досягти швидкого результату в найближчі пів року в цьому напрямку», – підсумував міністр.
Як повідомлялося, Мінцифри разом з Міноборони, МОЗ, Мінветеранів, Мінсоцполітики розробили план з цифровізації військово-лікарської комісії. Електронний документообіг скоротить черги, тоді як автоматизація процесів знизить навантаження на поранених військових.