Управління державним підприємством "Редакція газети "Голос України" передали Апарату Верховної Ради.

Про це народний депутат із парламентської фракції "Голос" Ярослав Железняк повідомив у Телеграмі, передає Укрінформ.
Він поінформував, що за відповідну постанову "Про деякі питання унормування діяльності Державного підприємства "Редакція газети "Голос України" (№ 8355) проголосували 249 парламентаріїв.
Згідно з текстом документа, відповідно до постанови ВР Української РСР від 16 жовтня 1990 року "Про заснування газети Верховної Ради Української РСР "Голос України", засновником газети "Голос України" вважається Верховна Рада України.
Ухвалення постанови передбачає передачу державного підприємства "Редакція газети "Голос України" до сфери управління Апарату ВР, визначивши суб'єктом його управління – Управління справами Апарату Верховної Ради України.
Управління справами Апарату ВР має затвердити Статут "Голосу України" в новій редакції, а також уповноважується на вчинення дій щодо здійснення державної реєстрації змін до відомостей про юридичну особу, які містяться в Єдиному державному реєстрі юридичних осіб, фізичних осіб – підприємців та громадських формувань.
"Голос України" — офіційний друкований орган Верховної Ради України. Виходить із 1 січня 1991 року. Має електронну версію з архівом випусків газети, починаючи з 1 січня 1991 року.