Президент Володимир Зеленський відзначив державними нагородами п’ятьох громадян інших країн, високопосадовців, за вагомий особистий внесок у зміцнення міждержавного співробітництва, підтримку незалежності та територіальної цілісності України.

Як передає Укрінформ, відповідний указ № 47/2023 оприлюднений на сайті глави держави.
У документі зазначається, що нагороди присвоєно “за вагомий особистий внесок у зміцнення міждержавного співробітництва, підтримку незалежності та територіальної цілісності України”.
Так, Президент постановив нагородити орденом князя Ярослава Мудрого I ступеня Прем’єр-міністра Королівства Нідерланди Марка Рютте, орденом князя Ярослава Мудрого ІІ ступеня Голову Національних зборів Французької Республіки Яель Брон-Піве, а орденом князя Ярослава Мудрого ІІІ ступеня міністра оборони Королівства Нідерланди Карін Гільдур Оллонгрен та міністра зовнішньої торгівлі та співробітництва заради розвитку Королівства Нідерланди Елізабет Неллі Анну Схрейнемахер.
Також президент нагородив орденом княгині Ольги І ступеня Прем’єр-міністра Королівства Данія Метте Фредеріксен.
Фото: Офіс Президента