Комітет Верховної Ради з питань правоохоронної діяльності рекомендував парламенту призначити Ігоря Клименка на посаду міністра внутрішніх справ.

Про це йдеться в рішенні комітету щодо проєкту постанови №8430 "Про призначення Клименка Ігоря Володимировича на посаду міністра внутрішніх справ України", опублікованому на сайті парламенту, повідомляє Укрінформ.


"За результатами обговорення комітет ухвалив: підтримати подання Прем’єр-міністра України про призначення Клименка Ігоря Володимировича на посаду міністра внутрішніх справ України та рекомендувати Верховній Раді України відповідно до пункту 12 частини першої статті 85 та частини четвертої статті 114 Конституції України призначити Клименка Ігоря Володимировича на посаду міністра внутрішніх справ України", – зазначається в документі.


Як повідомлялося, після загибелі глави МВС Дениса Монастирського в катастрофі гелікоптера у Броварах 18 січня уряд призначив Ігоря Клименка в.о. міністра внутрішніх справ. 6 лютого до Верховної Ради надійшло подання Прем‘єр-міністра Дениса Шмигаля про призначення Клименка на посаду міністра внутрішніх справ.


Ігор Клименко понад 20 років працює у структурах Міністерства внутрішніх справ. Із 25 вересня 2019 року до 20 січня 2023 року він був головою Національної поліції України.