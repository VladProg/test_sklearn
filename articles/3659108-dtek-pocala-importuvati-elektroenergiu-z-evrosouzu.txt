Задля зменшення дефіциту в енергосистемі компанія ДТЕК розпочала в січні імпорт електроенергії з Європи.


Про це повідомила пресслужба компанії в Телеграмі, передає Укрінформ.
«У січні ДТЕК почав імпортувати електроенергію з Європи для покращення ситуації в українській енергосистемі. Це дозволяє зменшити дефіцит і підтримати населення та економіку України», - йдеться в повідомленні.
У компанії наголошують, що поточна потужність на передачу електроенергії дозволяє імпортувати близько 500 млн кВт/год. електроенергії на місяць, що дорівнює місячному споживанню 2 млн домогосподарств.
Як повідомлялося, за інформацією голови Комітету з питань енергетики та житлово-комунальних послуг Андрія Геруса, українські компанії почали імпорт електроенергії з Європи для підтримки виробництва, а також для збалансування енергетичної системи України. Наразі обсяги імпорту не перевищують кілька сотень мегават, однак він допомагає зменшити небаланси електричної енергії в енергосистемі. Для порівняння - потужність споживання електроенергії в Україні становить 12 тис. МВт.
Фото: ДТЕК, телеграм