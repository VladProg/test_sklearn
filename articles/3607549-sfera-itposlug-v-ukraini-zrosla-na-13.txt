За результатами січня-вересня сфера ІТ-послуг в Україні зросла на 13%.

Як передає Укрінформ, про це повідомляє Міністерство економіки із посиланням на дані асоціації «IT Ukraine».
"За результатами 9 місяців, за даними асоціації «IT Ukraine», сфера IT (обсяг комп’ютерних послуг) продемонструвала зростання на 13%. Підприємствами сфери сплачено за цей період 48 млрд грн податків. Понад півмільярда доларів спрямовано на підтримку ЗСУ та гуманітарної сфери", - йдеться у повідомленні.
При цьому, у порівнянні із минулим роком експорт комп’ютерних послуг зріс на 23%. Українські ІТ-компанії залучили 350 млн доларів інвестицій, а понад 80% компаній зберегли майже 100% своїх контрактів попри повномасштабну війну.
Повідомляється, що перший віцепрем’єр-міністр - міністр економіки Юлія Свириденко під час зустрічі із представниками ІТ-сфери обговорила подвійне оподаткування українців, які тимчасово виїхали до країн ЄС. Вирішити цю проблему можна тільки переглянувши чинні договори про уникнення подвійного оподаткування, укладених Україною з іншими країнами, зазначили у Мінекономіки.
"Україна вживає заходів, аби зібрати та надати українцям за кордоном максимум інформації. Зокрема, в яких країнах та за яких умов справді є ризик стати платником податків, і в яких такий ризик відсутній. При цьому, було акцентовано, що, згідно з чинними угодами, кожен конкретний випадок подвійного оподаткування в кожній країні має розглядатися окремо", - наголосили у міністерстві.
Крім того, сторони обговорити актуальні питання запуску проєкту єВідрядження, а також бронювання працівників. Свириденко зазначила, що Мінекономіки доопрацювало проєкт урядового рішення про відрядження за кордон і вже направило документ до уряду.
Представникам сфери ІТ також повідомили, що найближчим часом Верховна Рада може розглянути у другому читанні законопроєкт №7687, який передбачає розширення переліку військовозобов'язаних, котрі можуть бути заброньовані підприємствами критично важливих галузей.