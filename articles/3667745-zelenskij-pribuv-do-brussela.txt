Президент України Володимир Зеленський прибув до Брюсселя.

Про це повідомляє кореспондент Укрінформу.


Свій візит глава держави розпочинає зі звернення на спеціальному засіданні Європейського парламенту.

У будівлі Європарламенту пролунали гімни України та Європейського Союзу.

Після цього глава Української держави та президент Європарламенту Роберта Мацола потиснули одне одному руки.
За інформацією журналістів, очікується, що під час виступу Зеленський перерахує озброєння, потрібне для деокупації України. А також говоритиме про притягнення росії до відповідальності за агресію та воєнні злочини та перспективи вступу України до ЄС.
Після цього він візьме участь у спеціальному засіданні Європейської ради, на якому першим питанням порядку денного розглядатиметься допомога Україні у її боротьбі проти російської агресії.
У Брюсселі вжито додаткових заходів безпеки, які зазвичай застосовуються під час зустрічей європейських лідерів на вищому рівні.

Також Володимир Зеленський візьме участь у саміті лідерів Європейського союзу, який запланований на 9-10 лютого у Брюсселі.
Як повідомлялося, Президент України Володимир Зеленський 8 лютого відвідав Велику Британію.
Увечері він прибув до Парижа, де зустрівся з Президентом Франції Еммануелем Макроном та Федеральним канцлером Німеччини Олафом Шольцом.
Фото: twitter.com/vonderleyen