Україна розраховує на відчутні практичні результати Саміту Україна-ЄС та на позитивну оцінку виконання рекомендацій Єврокомісії, яка зробить можливим початок передвступних переговорів уже у 2023 році.


Про це міністр закордонних справ Дмитро Кулеба заявив під час онлайн-виступу на Раді міністрів закордонних справ ЄС, повідомляє Укрінформ із посиланням на пресслужбу МЗС України.
“Ми маємо високі очікування від Саміту Україна-ЄС 3 лютого та спільного засідання уряду України та Коледжу ЄС напередодні Саміту. Ми розраховуємо на відчутні практичні результати обидвох подій”, - заявив міністр.
Він нагадав, що Україна фіналізує виконання рекомендацій Єврокомісії та розраховує на позитивну доповідь Єврокомісії цієї весни. Він наголосив, що Україна також очікує включення позитивної оцінки своїх зусиль з виконання рекомендацій у підсумкову декларацію Саміту Україна-ЄС 3 лютого.
“Ми переконані, що передвступні переговори мають розпочатися якнайшвидше після виконання Україною рекомендацій та позитивної оцінки Єврокомісії. Україна докладає максимуму зусиль, і я переконаний, що ми маємо розпочати передвступні переговори до кінця 2023 року. Жодні ігри чи вузькі політичні інтереси не мають стати на заваді”, - підкреслив глава української дипломатії.
Водночас у Твіттері Кулеба поінформував, що на його порядку денному в Раді ЄС на запрошення високого представника ЄС Жозепа Борреля були питання військової допомоги, танки, санкції проти росії, включаючи ракетну промисловість і ядерну сферу. «Нам потрібні сміливі, рішучі та сміливі кроки, щоб забезпечити перемогу України у 2023 році», - наголосив він.
Як повідомлялося, Саміт Україна-ЄС відбудеться 3 лютого 2023 року
Фото: Твіттер