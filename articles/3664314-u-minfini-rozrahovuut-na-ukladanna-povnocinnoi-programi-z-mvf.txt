Успішна реалізація Моніторингової програми з Міжнародним валютним фондом дасть змогу Україні отримати повноцінну програму фінансування з МВФ.

Про це сказав міністр фінансів Сергій Марченко на спільному засіданні уряду України і Європейської комісії, передає кореспондент Укрінформу.
"Ми сподіваємося, що успішна реалізація Моніторингової програми з МВФ дозволить нам отримати повноцінну програму фінансування з боку МВФ, і ми будемо вести про це переговори, починаючи вже з другого кварталу поточного року", - сказав Марченко.
Він нагадав, що у минулому році Україна отримала від міжнародних партнерів 32 млрд дол, частина з яких надійшла у вигляді грантів.
"На першій зустрічі (Наглядової ради міжвідомчої Координаційної Платформи донорів України - ред.) було окреслено низку ключових положень. Зокрема, суттєво важливо забезпечити передбачувану та ритмічну підтримку України. Оскільки ми все ще маємо бюджетний дефіцит на 2023 рік у розмірі 10 млрд дол., незважаючи на те, що ми маємо підтримку Єврокомісії та США, у нас залишається попередньо дефіцит. Я сподіваюсь, що платформа допоможе об'єднати зусилля і знайти необхідні кошти на фінансування", - сказав Марченко.
Він додав, що наступна зустріч платформи буде у березні місяці.
Як повідомляв Укрінформ, 26 січня Прем'єр-міністр України Денис Шмигаль відкрив перше засідання Наглядової ради міжвідомчої Координаційної Платформи донорів. Ініціатива започаткована для координації існуючих і нових механізмів підтримки бюджету України, а також швидкого відновлення та реконструкції.