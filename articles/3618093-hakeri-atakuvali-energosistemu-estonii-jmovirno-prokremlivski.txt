У суботу відбулися масштабні кібератаки на естонські енергетичні компанії, стали недоступні електронні канали концерну Eesti Energia. У Департаменті державної інфосистеми Естонії припускають, що кібератаку організували прокремлівські сили.

Про це повідомляє Укрінформ з посиланням на національного мовника ERR.
За даними естонського Департаменту державної інфосистеми (RIA), атаки прокремлівських злочинців були націлені також на підприємства та відомства Латвії, Польщі та України.
Керівник відділу комерційних та інформаційних технологій Eesti Energia Ільмар Кяер наголосив, що дані клієнтів та ІТ-системи концерну захищені. «Атаку успішно подолали, проблема вирішується спільно з партнерами, роботу клієнтських каналів буде відновлено за першої можливості. Перепрошуємо за можливі незручності», – сказав Кяер.
У результаті роботу вебсайтів, що зазнали кібератаки, було відновлено ​​в суботу близько 17 години.
Керівник відділу CERT-EE з роботи з кіберинцидентами Департаменту державної інфосистеми (RIA) Тину Таммер повідомив, що проблеми було виявлено о 10:14 ранку у суботу. Таммер сказав, що злочинці також націлилися на Міністерство економіки та комунікацій, Банк Естонії та EAS (Фонд розвитку підприємництва), а також сайт однієї приватної компанії. "Міністерство та EAS є клієнтами державної мережі, що надається RIA, тому атаки на них вдалося відбити, і вони не мали великого впливу", - сказав він.
За словами Таммера, поточні атаки великі, але не такі масштабні та об'ємні, як ті, що обрушилися на Естонію навесні та влітку.
Таммер зазначив, що ніколи не можна з абсолютною впевненістю сказати, хто стоїть за атаками, але наявна інформація дозволяє припустити, що в цьому разі це були прокремлівські кіберзлочинці.