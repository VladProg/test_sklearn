Нині унікальний момент для просування України на шляху європейської інтеграції, тому важливо максимально його використати.

На цьому наголосила віцепремʼєр-міністр з питань європейської та євроатлантичної інтеграції України Ольга Стефанішина під час зустрічі з новопризначеним генеральним директором Директорату Єврокомісії з питань сусідства та розширення ЄС Гертом Яном Коопманом, передає Укрінформ із посиланням на Урядовий портал.
«Наразі маємо унікальний момент, коли підтримка європейського курсу країни у суспільстві найвища за всі часи незалежності України, маємо абсолютну політичну волю та рішучість втілити складні реформи в життя як на рівні Президента, уряду, парламенту, так і на рівні судової гілки влади. Ми продовжуємо працювати над необхідними змінами всередині країни та очікуємо на оцінку нашого прогресу від Єврокомісії навесні», - підкреслила Стефанішина.
За її словами, ця оцінка дасть змогу підготуватися до подальшої інтеграції країни, не збавляючи швидкого темпу, зокрема виконати всі передумови для відкриття перемовин щодо членства в ЄС.
Віцепремʼєр-міністр також подякувала ЄС підтримку України та мобілізацію ресурсів для підтримки економічної стабільності, відновлення, а надалі відбудови. «Ми повинні вже готуватися до післявоєнної відбудови та відновлення України, як майбутній член ЄС, за всіма європейськими стандартами та нормами», – наголосила Стефанішина.
Зі свого боку Коопман наголосив, що ЄС і надалі продовжить підтримувати Україну в її прагненні стати повноправним членом ЄС та докладе всіх зусиль, аби плідна співпраця та міцне партнерство між Україною та Євросоюзом поглиблювалося. Він також відзначив відданість України євроінтеграційному курсу та реформам попри виклики повномасштабної війни.


У зустрічі також узяли участь новопризначена голова Групи підтримки України Анна Ярош-Фрііс, заступниця генерального директора Директорату Єврокомісії з питань політики сусідства та розширення Катаріна Матернова та голова представництва ЄС в Україні Матті Маасікас.
Як повідомлялося, у червні 2022 року Україна отримала статус кандидата на членство в ЄС. Тоді ж Єврокомісія надала сім рекомендацій, виконання яких необхідне для подальшої євроінтеграції України.
Саміт Україна-ЄС відбудеться у Києві 3 лютого.
Фото: Урядовий портал