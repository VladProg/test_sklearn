російська пропаганда намагається впливати на громадську думку в Польщі з метою зменшення у суспільстві підтримки України.

Про це написав у Твіттері уповноважений уряду Польщі з питань безпеки інформаційного простору Польщі Станіслав Жарин, передає Укрінформ.
"Апарат російського впливу переконує, що суспільству дорого коштує політика польської влади та допомога Україні, а Польща стає менш безпечною. Таким чином росіяни намагаються знизити рівень підтримки щодо допомоги Україні", – зазначив Жарин.
В іншому твіті урядовець зауважив, що Польща стає "однією з головних цілей росіян у межах інформаційних дій проти Заходу, що стосується контексту війни в Україні".
Як повідомляв Укрінформ, згідно з опитуванням центру Іpsos, проведеному 16-21 грудня у Польщі, більшість громадян Польщі (82%) виступає за довготривалу політичну і військову підтримку України з боку країн НАТО і ЄС у світлі російської збройної агресії.
Польща є однією з країн, які надають найбільшу допомогу Україні, зокрема у військовому та гуманітарному аспектах. Польща є головним логістичним хабом допомоги для України. У Польщі також створено енергетичний хаб підтримки України, функціонує медичний хаб, до якого прибувають постраждалі від війни українці, які з Польщі доправляються на лікування в інші країни.
Станом на сьогодні в Польщі перебуває близько мільйона українців, які прибули до країни після початку повномасштабного вторгнення росії в Україну.