В Україні 1827 банківських відділень, які додатково оснащені альтернативними джерелами енергії та резервними каналами зв’язку, готові надавати клієнтам фінансові послуги в умовах потенційного блекауту.

Як передає Укрінформ, про це повідомляє пресслужба НБУ.
"Спільна банківська мережа POWER BANKING, яка додатково оснащена, щоб працювати навіть в умовах перебоїв із енергопостачанням, суттєво розширилася. За останній місяць мережа відділень POWER BANKING зросла у понад 1,5 раза або на 640 банківських відділень. Сьогодні вже 40% від загальної кількості банківських відділень (крім непрацюючих та тих, що знаходяться на окупованих територіях та територіях, де ведуться/можливі бойові дії) готові надавати клієнтам фінансові послуги в умовах потенційного блекауту", - йдеться в повідомленні.
Зазначається, що це 1827 банківських відділень у майже 300 населених пунктах усіх регіонів України, які додатково оснащені альтернативними джерелами енергії та резервними каналами зв’язку.
«Сьогодні кожен банк абсолютно чітко розуміє свою роль і відповідальність у забезпеченні безперервної роботи банківської системи в умовах енергетичного терору. Національний банк визначав за мету досягти позначки у 35% від мережі кожного з банків. Деякі банки ще наближаються до визначеного рівня, але всі разом по системі ми вже перевищили цей показник! Отже, кількість відділень POWER BANKING зростатиме й надалі», – наголосив голова Національного банку України Андрій Пишний.
На старті проєкту його лідерами стали 14 системно важливих банків, відділення яких становлять наразі близько 70% мережі POWER BANKING. На сьогодні до проєкту приєдналися майже всі банки, що, зокрема, сприяло швидкому розширенню мережі.
Як повідомляв Укрінформ, за ініціативи Національного банку було створено мережу POWER BANKING, яка об’єднує всі 14 системно важливих банків, та включає понад 1 000 відділень в усіх регіонах країни, які додатково оснащені для роботи під час блекауту.