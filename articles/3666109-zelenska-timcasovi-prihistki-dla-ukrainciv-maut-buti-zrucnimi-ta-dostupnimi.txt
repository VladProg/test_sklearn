Дружина Президента Олена Зеленська наголошує, що тимчасові прихистки, які приймають українців, мають бути зручними та доступними.

Як передає Укрінформ, про це Зеленська написала у Телеграмі.
За її словами, «вже майже рік як тимчасові прихистки стали для багатьох українців єдиним домом. Є ті, хто втратив дім чи роботу, чи і те, і інше. Є ті, хто не може орендувати власне житло, хто поки перебуває в скрутному становищі».
Як зауважила перша леді, «попри вік, стать чи стан здоров’я усі ми вразливі в екстрених ситуаціях. А ще у прихистках багато представників маломобільних груп населення: батьків з маленькими дітьми, людей з інвалідністю чи тимчасовими травмами, людей старшого віку».
«Тож місце, що прийме і прихистить наших громадян, має бути максимально зручним, доступним. І ця доступність починається зі входу», - підкреслила Зеленська.
Вона нагадала, що «перший розділ Альбому безбар’єрних рішень, який дає рекомендації для доступних ганків та подвір’їв, має поради і для облаштування вхідних груп прихистків». Він поділяється на частини, що містять: універсальні рішення – ідеальний рецепт безбар’єрності для побудови з нуля; адаптивні – для облаштування вже наявних будівель; небезпечні – ті, які створюють бар’єри та часом навіть загрозу здоров’ю, пересуванню і комфортному проживанню.
Сам же альбом створений у межах ініціативи «Без бар’єрів». Проєкт реалізований громадською організацією «Безбар’єрність» спільно з Міністерством розвитку громад та територій України у рамках проєкту «Інтегрований розвиток міст в Україні ІІ», який виконує німецька урядова компанія Deutsche Gesellschaft für Internationale Zusammenarbeit (GIZ) GmbH за фінансування урядів Німеччини та Швейцарії. Розробник Альбому безбар’єрних рішень – урбан-бюро Big City Lab.
Як повідомляв Укрінформ, Зеленська взяла участь у діалозі зі студентами-архітекторами та представниками професійної спільноти, присвяченому комфортному й безбар’єрному майбутньому українських міст.