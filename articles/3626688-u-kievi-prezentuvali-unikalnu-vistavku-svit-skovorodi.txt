В Українському домі у Києві презентували виставково-мистецький проєкт “Світ Сковороди”, приурочений до 300-річчя від дня народження видатного українського філософа, мислителя, поета і педагога.

У презентації взяв участь міністр культури та інформаційної політики Олександр Ткаченко, повідомляє кореспондент Укрінформу.
"Я дуже радий, що попри війну ми здатні відкривати такі виставки. Сьогодні ще дві відкриті - в Музеї Шевченка та Історичному музеї... В назві виставки звучить слово "свобода", і у Григорія Савича є такі рядки: "О, якби в дурні мені не пошитись, щоб без свободи не міг я лишитись". Свобода - універсальна цінність, за яку ми, власне, воюємо проти росіян", - сказав очільник МКІП.
Керівник та засновник комунікаційної агенції Postmen Ярослав Ведмідь зазначив, що ідея провести подібний захід виникла ще до повномасштабної війни.
"Унікальна експозиція створена у непростий час. "Світ Сковороди" - це перша виставка, якій не страшний блекаут. Концепція експозиції передбачає використання ліхтариків та свічок, які підсилять загальний задум мистецького проєкту: світло ідей Сковороди прорізатиме темряву не лише метафорично, а й буквально", - сказав він.
Заступниця міністра культури та інформаційної політики Галина Григоренко зауважила, що виставка діятиме з 4 по 11 грудня, відвідати її зможе кожен охочий - вхід безкоштовний.






Виставково-мистецький проєкт «Світ Сковороди» у Києві / Фото: Павло Багмут. Укрінформ





































Завдяки формату 3D-туру відвідувачі зможуть прогулятися пам'ятними місцями мислителя, поглянути на село Сковородинівку до влучання російських ракет і після. Вони також матимуть змогу побачити вцілілу статую Сковороди зі зруйнованого музею у Сковородинівці.
В експозиції представлені цінні артефакти того часу: рукописи, автографи, першодруки, списки, графіка та малюнки Григорія Сковороди, надані Інститутом літератури.
Кожного відвідувача впродовж усієї виставки супроводжуватиме барокова музика, виступи Ансамблю класичної музики імені Бориса Лятошинського та музикантів, що гратимуть на старосвітській бандурі реконструйовану музику 18 століття у сучасних професійних аранжуваннях.
Куратор проєкту - літературознавець і літературний критик Євгеній Стасіневич.
Як повідомлялося, 12 жовтня Кабінет Міністрів підтримав рішення про святкування 300-річчя від дня народження українського філософа, просвітителя-гуманіста, поета й педагога Григорія Сковороди на державному рівні.