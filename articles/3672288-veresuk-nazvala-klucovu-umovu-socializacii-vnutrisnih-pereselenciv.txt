Після забезпечення переселенців житлом важливо створити умови для їх працевлаштування, що є ключовою умовою соціалізації.

Як передає Укрінформ із посиланням на Мінреінтеграції, про це заявила віцепрем'єр - міністр з питань реінтеграції тимчасово окупованих територій Ірина Верещук час робочої поїздки на Рівненщину.


“Саме на рівні приймаючої громади потрібно забезпечити соціальну адаптацію та подальшу інтеграцію внутрішньо переміщених осіб, – сказала Верещук.


Рівненщина щодня приймає внутрішніх переселенців. Зокрема, область забезпечила прихисток для сиріт та дітей, позбавлених батьківського піклування, евакуйованих з найгарячіших точок Донеччини та Луганщини.


За інформацією ОВА, в регіоні працюють над залученням донорської допомоги для облаштування нових місць компактного проживання переселенців.


За сприяння служби зайнятості в області працевлаштовано 750 осіб з числа внутрішньо переміщених осіб.


“Маємо посилювати заходи з підтримки зайнятості та самозайнятості внутрішніх переселенців. Це ключова умова їхньої соціалізації та інтеграції в приймаючій громаді. Після психологічної адаптації потрібно робити акцент саме на працевлаштуванні. Це питання має вирішуватися саме на регіональному рівні. Зокрема місцева влада має сприяти релокації бізнесу”, – підкреслила Верещук.


Як повідомляв Укрінформ, через повномасштабне вторгнення росії майже чверть населення України стала переселенцями та потребує підтримки держави.
Фото: minre.gov.ua