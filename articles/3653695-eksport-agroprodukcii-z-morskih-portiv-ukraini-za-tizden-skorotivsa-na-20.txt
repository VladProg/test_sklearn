Упродовж 24-го тижня роботи "зернового коридору", з 9 по 15 січня 2023 року, через морські порти Одеської області було експортовано 491 тис. т агропромислової продукції, що на 20% менше, ніж за попередній тиждень.

Як передає Укрінформ, про це повідомляє пресслужба Українського клубу аграрного бізнесу (УКАБ) у Фейсбуці.
Зазначається, що з 9 по 15 січня 2023 року у морпортах Одещини було завантажено 19 суден, що на три одиниці більше, ніж за тиждень до того.
Найбільше протягом 24-го тижня роботи "зернового коридору" експортовано: кукурудзи (43% експорту за цей період), пшениці (20%) та макухи соняшникової (12%).
Українська продукція була відправлена в країни Азії (Китай, Туреччина, Афганістан), Європи (Італія, Нідерланди, Португалія) та Африки (Лівія, Туніс, Марокко).

За інформацією УКАБ, з 9 по 15 січня обсяг відвантажень агропродукції через морські порти був в 2,4 рази менший у порівнянні з максимальним тижневим показником.
Всього від початку роботи "зернового коридору", з 1 серпня 2022 року по 15 січня 2023 року, Україна експортувала 17,4 млн т продукції АПК.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовились про продовження "Ініціативи з безпечного транспортування агропродукції через Чорне море" ще на 120 днів. Вона починала роботу 22 липня, а перше судно з українським продовольством вийшло з порту Одеси 1 серпня.
Фото: ОПЗ