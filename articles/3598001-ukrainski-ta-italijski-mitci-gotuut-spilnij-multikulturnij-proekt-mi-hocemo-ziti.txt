Українські та італійські митці за підтримки Італійського культурного інституту в Україні готують спільний проєкт “Ми хочемо жити”, який розпочнеться в 2023 році. Він має на меті збудувати місток між сучасними мистецькими, науковими та культурними геніями обох народів.

Про це заявив куратор проєкту письменник, Джанлуїджі Рікуператі на пресконференції в п’ятницю, повідомляє кореспондент Укрінформу.
«Завдяки Едуардо Крісафуллі (директор Італійського культурного інституту в Україні – ред.) ми почали опрацьовувати багатодисциплінарну ідею – збудувати місток між сучасними мистецькими, науковими та культурними геніями італійського та українського народів… Ми вирішили налагодити співпрацю з Львівським оперним театром, який має стати місцем перехресного «запилення» різних видів мистецтва… Ми хочемо «злити» сучасне акторське мистецтво, літературу, архітектуру, фотографію, а також залучити науковців, у тому числі фізиків, адже важливо поєднувати мистецтво і науку», - сказав Рікуператі.
Куратор проєкту розповів, що його ініціатори хочуть створити у Львівській опері майданчик, на якому відбуватиметься одночасний перформанс різних видів мистецтва.
«Це буде перформанс для глядачів та самих митців – власне, це і є головна ідея проєкту. В оперному театрі є прекрасна Дзеркальна зала, тож ідея - віддзеркалювати мистецтво: митці могли б відззеркалити себе на глядачів, а глядачи віддзеркалили б себе у митцях. Це, власне, той діалог, якого ми прагнемо», - пояснив він.
Рікуператі зазначив, що практична реалізація ідеї ще доопрацьовується, але передбачається, що це буде відкритий майданчик, де медіатори допомагатимуть людям отримати цей досвід.
«Можливо, будуть куратори, які пояснюватимуть мистецтво, яке може бути досить авангардним», - зауважив письменник.
Директор Італійського культурного інституту в Україні Едуардо Крісафуллі своєю чергою пояснив, що вибір Львова як місця втілення проєкту зумовлений тим, що інститут тимчасово переїхав до цього міста, у той час як посольство Італії продовжує працювати в Києві.
Водночас він висловив сподівання, що автори проєкту “Ми хочемо жити» зможуть попрацювати і в Києві, і в Харкові, і в інших містах, зокрема, у Вінниці чи Тернополі.
Фото:uk.wikipedia.org