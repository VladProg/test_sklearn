Включення історичного центру Одеси до Списку Всесвітньої спадщини ЮНЕСКО під загрозою надає місту певні гарантії безпеки і дає вказівку владі щодо впорядкування території.

Про це заявив міністр культури та інформаційної політики Олександр Ткаченко в ефірі телемарафону, повідомляє кореспондент Укрінформу.
"Це означає певні гарантії безпеки над небом Одеси, тому що це певною мірою захист для Одеси. З іншого боку, це також вказівка для місцевої влади, для центральної влади почати впорядковувати історичний центр Одеси. Так само, це гарантія того, що всілякі будівлі та будівництво в центрі Одеси чи руйнування вже будуть неможливі, тому що це порушення правил ЮНЕСКО", - сказав міністр.
Він також зауважив, що це рішення надає Одесі доступ до можливостей і ресурсів ЮНЕСКО.
"Але, у першу чергу, з точки зору війни, з точки зору сигналу для світу, це говорить про те, що країна продовжує не тільки воювати, а й берегти свою спадщину, історію і культуру, і говорить про те, що ми здатні протидіяти ворогу", - наголосив Ткаченко.
Очільник МКІП назвав рішення комітету ЮНЕСКО історичною подією. При цьому, за його словами, російська делегація "просто знущалася з процедур і регламенту для того, щоб або затягнути, або взагалі відкласти це питання".
Як повідомлялося, Комітет Всесвітньої спадщини ЮНЕСКО включив культурно-історичну пам’ятку “Історичний центр міста-порту Одеса” до Списку Всесвітньої спадщини під загрозою.