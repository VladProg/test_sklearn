Європа потребує карантину від російської офіційної культури, яка просуває наративи кремля та придушує опозицію всередині росії.

Про це міністр культури та інформаційної політики Олександр Ткаченко сказав на спільному засіданні уряду України та Європейської комісії, передає кореспондент Укрінформу.
«Інший виклик - це карантин проти російської офіційної культури в Європі на час війни, оскільки кремль використовую культуру теж як зброю для розповсюдження своїх наративів в ЄС, з одного боку, та зачищає будь-які голоси протесту культурних діячів в самій росії», - сказав він.
Водночас Ткаченко закликав європейських партнерів розширити культурну співпрацю з Україною, зокрема збільшити програму підтримки української спадщини, зруйнованої чи пошкодженої атаками з боку рф.
«1200 об’єктів культ інфраструктури та майже 500 об’єктів культурної та історичної спадщини було зруйновано чи знищено. І збільшення програми підтримки української спадщини надзвичайно важливе, бо це не лише спадщина України, а й всієї Європи», - наголосив очільник МКІП.
Він підкреслив, що війна в Україні ведеться також «за майбутнє вільної та сучасної європейської культури, яка протистоїть диктатурі варварів».
Як повідомлялося, сьогодні в Києві відбувається зустріч членів Колегії Європейської Комісії на чолі з президентом цієї Євроінституції Урсулою фон дер Ляєн з урядом України. Темами для обговорення будуть підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.
Завтра в Україні відбудеться 24-й саміт ЄС-Україна.
Фото: МКІП