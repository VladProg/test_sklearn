Організаційний комітет літературного українсько-кримськотатарського конкурсу "Кримський інжир" оголосив переможців у семи номінаціях.

Про це було повідомлено під час відеоцеремонії, яка транслювалася на Фейсбук-сторінці конкурсу, передає кореспондент Укрінформу.

У номінації "Проза про Крим українською мовою" переможницею стала Юлія Ілюха з твором «Трамонтана». У номінації "Проза кримськотатарською мовою" перше місце отримала Хатідже Велішаєва за твір «Нурузан». Лауреаткою за "Поезію українською мовою про Крим" стала Валерія Сєргєєва ("Відмикаєш вертеп із Сокиринців" та інші вірші). За "Поезію кримськотатарською мовою" - Cєїт-Ягя Казаков («Menim altın beşigim»). У номінації "Дитяча література про Крим" перше місце посіли Діляра Ібрагімова та Сусанна Джемілєва («Къашыкъкойлю Париж къызлары я да Парижни корьмек ве…»). За переклад художнього твору з кримськотатарської на українську відзначили Інесу Доленник (поема Аліє Кендже-Алі «Сандыкъ къая»).
Церемонія пройшла за участі членів журі Андрія Куркова, Джемілє Сулейманової, Катерини Калитко, Бекіра Мамута, Майє Сафет, Івана Андрусяка, Анастасії Левкової, Аліма Алієва, а також співачки Джамали, першої заступниці міністра закордонних справ України Еміне Джеппар, письменниці та поетки Мар’яни Савки, журналістки Севгіль Мусаєвої, актора та режисера Ахтема Сеітаблаєва.
Вступну "Інжирну промову" виголосив американський історик, професор Єльського університету Тімоті Снайдер.
Через проблеми з електропостачанням та зв'язком онлайн-церемонія, запланована на 18 листопада, транслювалася у записі.
Як повідомляв Укрінформ, лауреатами у спеціальній номінації літературної премії "Кримський інжир" - "Слова свободи" стали кримські політв'язні Наріман Джелял (Джелялов), Сервер Мустафаєв і Ахтем Асан.
Літературний українсько-кримськотатарський конкурс "Кримський інжир" проводиться четвертий рік поспіль.