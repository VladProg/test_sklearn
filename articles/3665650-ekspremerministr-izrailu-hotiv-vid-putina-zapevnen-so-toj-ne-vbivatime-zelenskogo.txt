Колишній прем'єр-міністр Ізраїлю Нафталі Беннетт стверджує, що президент росії володимир путін запевнив його в перші дні війни, що не вбиватиме Президента України Володимира Зеленського.

Як передає Укрінформ, про це повідомляє видання Times of Israel, яке розповідає про зустріч Беннетта з путіним 5 березня 2022 року.
«Я сказав йому: «Ви маєте намір вбити Зеленського?» – Він відповів: «Я не буду вбивати Зеленського», - розказав Беннетт на власному Ютуб-каналі.
«Мені потрібно зрозуміти, чи даєте ви мені слово, що не вб'єте Зеленського? – згадує далі Беннетт розмову. Путін повторив: «Я не буду вбивати Зеленського».
Прем’єр, за його словами, зателефонував Зеленському одразу після розмови й переказав її зміст. «Усе, що я робив (щодо посередницьких зусиль), координувалося зі США», - пояснив Беннетт.
Як повідомлялося, з 24 лютого 2022 року в Україні триває повномасштабна російська воєнна агресія. Сили оборони України чинять запеклий опір російським загарбникам.