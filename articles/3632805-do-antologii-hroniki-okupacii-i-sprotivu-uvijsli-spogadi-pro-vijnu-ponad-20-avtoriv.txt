Понад 20 авторів опублікували свої спогади про життя під російською окупацією в антології "Хроніки окупації і спротиву. Перші місяці війни".

Про це у коментарі Укрінформу розповів голова Національної спілки письменників України Михайло Сидоржевський.
Він став ініціатором цієї антології. За словами Сидоржевського, до неї увійшли твори як письменників, так і тих, хто ніколи не писав.
"Усього - 25 авторів. Переважно це письменники та журналісти. Проте є твори тих, хто до цього часу ніколи не писав і на хвилі пережитого болю узяв перо до рук. Тут є як нонфікшн, так і художні твори. Коли я готував збірку до друку, я розумів, через які випробування пройшли ці люди", - розповів упорядник.
Збірку опублікувало видавництво "Ліра-К". Як зазначив Сидоржевський, планується направити примірники до Офісу Президента, Верховної Ради, а також у бібліотеки і на продаж.
У передмові до збірки він зауважив, що тексти, хоча і різні, читаються на одному диханні.
"Реальні історії людей, які пережили страхіття перших, найважчих місяців війни і окупації. Тут розповіді людей, які пережили жах окупації і обстрілів, страхіття переходу через рашистсько-кадирівські блокпости… Розповіді про спротив загарбникам у перші місяці війни і перші перемоги над ворогом… Розповіді тих наших співгромадян, котрі вимушено опинилися на чужині, оскільки їхні домівки були спалені окупантами або ж зараз перебувають на окупованій території. Є художні письменницькі тексти, але більшість творів, вміщених у книзі – документальні, без художнього домислу розповіді. Розповіді біди людської, розповіді болю, страждань, розповіді страхів, тривог і незламності людського духу", - написав Сидоржевський.
Як повідомлялося, розпочалися зйомки кіноальманаха «Війна очима тварин», який сфокусує увагу світової спільноти на драматичних подіях в Україні, а також розповість пронизливі історії людей і тварин в умовах війни.
Фото: Фейсбук Михайла Сидоржевського