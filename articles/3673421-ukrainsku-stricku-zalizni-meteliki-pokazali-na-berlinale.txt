Фільм режисера Романа Любого «Залізні метелики» про збитий у 2014 році "Боїнг" рейсу МН17 представили у секції «Панорама» на Берлінале.

Про це повідомляє пресслужба Державного агентства з питань кіно на сторінці у Фейсбуці, передає Укрінформ.
«Залізні метелики» — це документальний фільм Романа Любого, який досліджує обставини збиття літака MH17, риторику російських пропагандистів навколо цієї події та реакцію світової спільноти на цей злочин. Картина поєднує документальні кадри з сучасним театром та анімацією», - йдеться в повідомленні.

Як зазначається, в український прокат фільм вийде у липні 2023 року.
Продюсерами стрічки є Андрій Котляр, Володимир Тихий, Давід Лехмер, Ізабель Бертолон, Тріні Гьотце. Фільм створили кінооб’єднання «Вавилонʼ13» у копродукції з німецькими TRIMAFILM та RBB/ARTE за підтримки УКФ та Держкіно.
Проєкт фільму був представлений на українських та міжнародних кіномайданчиках, серед яких: CPН:DOX, Docudays UА, Kharkiv MeetDocs, Sunny Side of the Doc, Docs Barcelona, IDFA, Sheffield DocFest.
Як повідомлялося, у річницю нападу росії на Україну українських кінематографістів і учасників 73-го Берлінського міжнародного кінофестивалю запросять на червоні доріжку на знак підтримки, солідарності та для вшанування пам’яти тих, хто загинув, захищаючи Батьківщину.
Фото: Держкіно