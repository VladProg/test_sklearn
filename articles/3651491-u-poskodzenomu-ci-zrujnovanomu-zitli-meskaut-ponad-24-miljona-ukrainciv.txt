Станом на осінь 2022 року, понад 2,4 млн українців живуть у пошкодженому чи зруйнованому помешканні.

Як передає Укрінформ, про це повідомив віцепрем’єр-міністр з відновлення України Олександр Кубраков у Фейсбуці.
«Понад 2,4 мільйона українців мешкають у пошкодженому чи зруйнованому житлі, станом на осінь 2022. Через Дію заявки на компенсацію залишили вже понад 316 тисяч українців. І це далеко не повний список постраждалих, який щодня доповнюється», – зауважив він.

За словами Кубракова, проблема потребує чіткої державної політики. Одним з інструментів регуляції питання компенсації за зруйноване житло може стати законопроєкт №7198, який наразі знаходиться на розгляді Верховної Ради.

Зокрема, закон визначає, хто зможе отримати компенсацію, в якому виді, коли і як постраждала сторона зможе її використати для придбання нового житла.

«Громадяни отримають чіткий і зрозумілий алгоритм дій для отримання компенсації», – додав міністр.
Як повідомлялося, завдані економіці України збитки від агресії рф перевищують $700 млрд.
Фото: Олександр Кубраков / Фейсбук