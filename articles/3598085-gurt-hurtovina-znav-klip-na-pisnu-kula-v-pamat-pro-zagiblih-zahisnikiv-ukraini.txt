Музичний гурт "Хуртовина" зняв кліп на пісню "Куля" з метою вшанування пам'яті захисників України, які загинули від російської агресії.

Кліп презентували в Медіацентрі Україна - Укрінформ 21 жовтня.
За сюжетом, герой - український солдат - повертається з війни і зустрічається зі своєю родиною. Проте саме у цей час його наздоганяє ворожа куля.

Як розповів режисер Богдан Желєзняк, цей образ об’єднує усіх тих, кого рідні так і не дочекалися з фронту.
“Це такий збірний образ, можна сказати, середньостатистичного українця, який вже начебто достатньо намучився і хоче просто мирного життя, хоче бути з родиною, але йому не дають це зробити. Ця війна не відпускає його”, - зазначив режисер.
Головні ролі виконали самі учасники гурту, а також дружина і син вокаліста Дмитра Панченка. Автор музики й тексту - Артур Желєзняк. Він розповів, що гурт зробить усе, аби цей кліп побачили не лише в Україні, а й за кордоном.
Бас-гітарист Дмитро Бєлов додав, що в кліпі чітко показано, що кожен робить щось для перемоги. Воїни захищають країну, а музики — надихають на життя.
“Кліп відображає загальний настрій. Ми у ньому були у двох образах — в образах військових, які роблять свою справу, і в образах музикантів, які також роблять свою справу. Ми даємо надію на те, що життя продовжується. І кожен в Україні має робити те, що може на своєму місці”, - сказав він.
Як розповідав Укрінформ, німецький музикант і карикатурист Крістоф Мюллер уже кілька місяців працює над музикальним проєктом на підтримку України, до якого запрошує долучитися українських і зарубіжних артистів.