​​СБУ викрила понад 30 освітян-колаборантів, причетних до русифікації українських шкіл на тимчасово захоплених територіях.

Про це йдеться у повідомленні СБУ, передає Укрінформ.
«З початку 2023 року більше ніж 30 педагогам повідомлено про підозру у добровільній співпраці з ворогом. Серед них – керівники створених російськими окупантами «відділів освіти», а також директори захоплених українських шкіл та ліцеїв», - ідеться у повідомленні.
Зокрема, інформує СБУ, під час стабілізаційних заходів у Херсоні викрито керівниць двох середніх навчальних закладів, які знищили українські підручники та нав’язували кремлівське бачення історії нашої держави. Також вони змушували вчителів проводити заняття російською мовою за програмами країни-агресора. У разі відмови – погрожували повідомити до окупаційних органів та залякували переслідуваннями з боку загарбників.
А в тимчасово захопленому Сєвєродонецьку ідентифіковано очільницю місцевого «відділу освіти» терористичної організації «лнр». З початку вересня минулого року вона активно «відновлювала» роботу освітніх інституцій на користь рф. При цьому закликала педагогів підтримати російських загарбників та йти працювати у підконтрольні їм школи. У разі згоди обіцяла лояльне ставлення окупантів та зарплату в російських рублях.
Крім того, викрито керівницю «районного управління освіти Новопсковського району лнр», яка періодично організовує поїздки вчителів на «курси переформатування» до російського Воронежа.
Цим та іншим фігурантам оголошено підозри за двома статтями Кримінального кодексу: ст. 111-1 (Колабораційна діяльність), ст. 111-2 (Пособництво державі-агресору).
Тривають комплексні заходи для притягнення винних до відповідальності.
Розслідування проводили співробітники СБУ Херсонської, Донецької та Луганської областей за процесуального керівництва органів прокуратури.