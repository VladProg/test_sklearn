Компанія SpaceX мільярдера Ілона Маска звернулася до міноборони США з проханням узяти на себе оплату послуг супутникового інтернет-зв’язку в Україні, який забезпечується терміналами Starlink, переданими як допомога нашій країні.

Про це повідомляє CNN із посиланням на офіційні документи, які отримав у своє розпорядження, передає Укрінформ.
«Минулого місяця SpaceX Маска надіслала до Пентагону листа, в якому зазначає, що вона більше не може продовжувати фінансувати сервіс Starlink. У листі також міститься прохання до міноборони США взяти на себе фінансування урядового та військового використання Starlink в Україні», - інформує телеканал.
Компанія SpaceX стверджує, що це коштуватиме їй понад $120 мільйонів до кінця року та близько $400 мільйонів протягом наступних 12 місяців.
«Ми не в змозі надалі дарувати термінали Україні або фінансувати наявні термінали протягом невизначеного періоду часу», - йдеться в листі за підписом директора з державних продажів компанії SpaceX.
У добірці документів, адресованих Пентагону, міститься також запит керівництва ЗСУ, надісланий Маску в липні з проханням надати додатково ще 8 тисяч терміналів Starlink. У супровідному листі SpaceX зазначається, що компанія не має фінансових можливостей забезпечити цей запит.
CNN уточнює, що листи надійшли на тлі недавніх повідомлень про масштабні збої в роботі Starlink у районах, де діють ЗСУ, в період активних контрнаступальних операцій з визволення окупованих росією території.
Як повідомляв Укрінформ, на початку жовтня Ілон Маск висловив думку, що результатом ескалації між росією й Україною може стати ядерна війна. Він запустив на своїй сторінці у Твіттері опитування, де виклав власну формулу завершення війни - зокрема запропонував провести ще один «референдум» на тимчасово захоплених територіях України та забезпечити водою Крим.
У відповідь Президент Володимир Зеленський організував у Твіттері своє опитування щодо того, «який Маск подобається більше»: той, що підтримує Україну чи той, що за росію.
Згодом мільярдер написав, що й надалі дуже сильно підтримує Україну, але «переконаний, що масштабна ескалація війни завдасть великої шкоди Україні і, можливо, світу».
На початку цього тижня ресурс Vice опублікував статтю під заголовком: «Ілон Маск поговорив з путіним перед публікацією твіту з мирним планом для України». Матеріал ґрунтувався на словах засновника Eurasia Group Яна Бреммера, який стверджував, ніби мав розмову з Маском, і той сказав, що спілкувався з кремлівським лідером перед тим, як запропонувати свою «мирну формулу» для України. У цій розмові путін начебто переконував Маска, що готовий до переговорів з Україною за певних умов. Ці умови включали визнання Криму російським, постійний нейтральний статус України, а також визнання Києвом російської анексії чотирьох українських областей.
Однак після цього Маск заперечив факт спілкування з путіним на цю тему, зауваживши, що мав з ним розмову 18 місяців тому, і вона стосувалася теми космосу.