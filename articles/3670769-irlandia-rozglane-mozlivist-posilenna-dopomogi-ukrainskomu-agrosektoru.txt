Ірландія розгляне можливість посилення допомоги аграрному сектору України за різними напрямами.

Про це йшлося під час зустрічі міністра аграрної політики та продовольства України Миколи Сольського з Надзвичайним і Повноважним Послом Ірландії в Україні Терезою Хілі, передає Укрінформ з посиланням на пресслужбу міністерства.

Хілі зауважила, що Ірландія готова опрацювати актуальні потреби підтримки українського агросектору та розгляне можливість посилення допомоги Україні за різними напрямами. Також вона підкреслила, що Ірландія налаштована і надалі підтримувати нашу державу.



Під час зустрічі сторони обговорили питання, що стосувалися впливу війни на агросектор, перебігу земельної реформи, реалізації проєктів підтримки агросектору та можливих напрямів співробітництва між Україною і Ірландією.



Крім цього, учасники зустрічі домовились, що розглянуть шляхи поглиблення співпраці.
Як повідомлялося, Ірландія у 2023 році планує надати Україні допомоги на 1 млрд євро для подолання наслідків війни.