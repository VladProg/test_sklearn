Правоохоронці викрили організовану злочинну групу, яка налагодила поставки до російської федерації кам’яного вугілля з тимчасово окупованої території Луганської області, серед учасників угруповання – колишній псевдозаступник так званого міністерства енергетики «лнр».


Як передає Укрінформ, про це повідомляє Офіс генерального прокурора.
«За процесуального керівництва прокурорів ОГП повідомлено про підозру трьом посадовцям російського підприємства та громадянину України – псевдозаступнику «міненерго лнр» за фактом сприяння діяльності терористичної організації (ч. 3 ст. 28, ч. 1 ст. 258-3 Кримінального кодексу України)», – ідеться в повідомленні.
Слідством встановлено, що в липні 2014 року для фінансової підтримки терористичної організації «лнр» вище політичне керівництво російської федерації створило організовану злочинну групу, учасники якої розробили й реалізували незаконний план закупівлі та поставки кам’яного вугілля з тимчасово окупованої території України до рф.
Для здійснення злочинного плану на території росії було зареєстроване товариство. У вересні 2015 року воно уклало з підконтрольним «лнр» підприємством незаконний контракт про закупівлю кам’яного вугілля, видобутого в Луганській області. Очолив згадане товариство підозрюваний, пізніше він обійняв псевдопосаду «заступника міністра палива, енергетики та вугільної промисловості лнр».
Згідно з даними слідства, за період з вересня 2015 року по лютий 2016 року учасники злочинної групи вивезли залізничним транспортом на територію Ростовської області (рф) з Луганщини 230 тисяч тонн кам’яного вугілля.
На рахунки підконтрольного загарбникам підприємства, відкриті у «державному банку лнр», через банківську установу так званої «Республіки Північна Осетія» за це вугілля були перераховані понад 376 мільйонів російських рублів, які в подальшому пішли на забезпечення діяльності терористичної організації «лнр» та фінансування її незаконних збройних формувань.
Вживаються заходи щодо встановлення всіх обставин вчинення кримінального правопорушення та співучасників.
Як додали у Службі безпеки України, станом на сьогодні проти так званого заступника міністра палива, енергетики та вугільної промисловості «лнр» зібрані обґрунтовані докази.
«На цій «посаді» він виконував завдання москви щодо перелаштування паливно-енергетичного комплексу регіону на потреби країни-агресора. Насамперед «посадовець» займався налагодженням безперебійного постачання українського вугілля до рф», – зазначили в СБУ.
За даними слідства, до терористичної організації «лнр» фігурант приєднався у 2014 році. Там він входив до найближчого оточення терориста Ігоря Плотницького та сприяв захопленню бойовиками одного з найбільших вугільних гігантів Луганської області. Після цього ворожого поплічника призначили очільником цього підприємства, а згодом «завели» до керівного складу підконтрольного росії «міненерго».
Станом на сьогодні зловмисник переховується від правосуддя на тимчасово окупованій частині сходу України. Тривають комплексні заходи для притягнення його до відповідальності за злочини проти України.
Як повідомляв Укрінформ, у Сумській області СБУ знешкодила злочинну групу, яка обмінювала награбовані росіянами гривні на рублі. Встановлено, що організатори групи приховано перетинали кордон, і на території рф російські військові передавали їм гроші, викрадені під час тимчасової окупації сходу України.