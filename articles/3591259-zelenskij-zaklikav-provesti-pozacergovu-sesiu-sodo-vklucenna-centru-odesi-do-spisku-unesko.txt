Президент Володимир Зеленський закликав провести позачергову сесію Комітету Всесвітньої спадщини ЮНЕСКО щодо включення історичного центру Одеси до списку Всесвітньої спадщини.

Про це він сказав у зверненні до учасників учасників 215-ї сесії Виконавчої ради ЮНЕСКО, передає Укрінформ.
Глава Української держави наголосив на важливості розширення спільних зусиль для захисту культурної спадщини в Україні через щоденну загрозу внаслідок російських атак.
“Маємо дати чіткий сигнал, що світ не заплющить очі на знищення нашої спільної історії, нашої спільної культури, нашої спільної спадщини. Одним із кроків для цього має стати збереження історичного центру Одеси – прекрасного міста, важливого порту на Чорному морі та джерела культури для мільйонів людей у різних країнах. Разом із партнерами ми підготували номінаційне досьє Одеси для включення до списку Всесвітньої спадщини. Це ми передаємо до ЮНЕСКО. І я звертаюся до вас із проханням ініціювати проведення позачергової сесії Комітету Всесвітньої спадщини ЮНЕСКО, щоб вирішити це питання для Одеси”, - зазначив Зеленський.

Він наголосив, що не можна зволікати з цим.
“Одеса, як і всі інші міста України, є мішенню для російських ударів. Будь ласка, підтримайте Одесу! Покажіть саме на рівні ЮНЕСКО, що російський терор має закінчитися”, - закликав Зеленський.
Як повідомлялося, 11 жовтня Україна офіційно передала на розгляд ЮНЕСКО номінаційний файл «Історичний центр міста-порту Одеси» для включення до списку Всесвітньої спадщини.
Раніше МКІП ініціювало включення історичного центру Одеси до списку Всесвітньої спадщини ЮНЕСКО за прискореною процедурою.