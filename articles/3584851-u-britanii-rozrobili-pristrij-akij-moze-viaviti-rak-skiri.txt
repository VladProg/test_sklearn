Вчені з Університету Ворика (Велика Британія) розробили перший у світі пристрій, який може виявити рак шкіри, невидимий для людського ока.

Як передає Укрінформ, про це повідомляє Sky News.
Мета «Скінометра» - виявити, наскільки рак поширився під шкірою, й пришвидшити процес лікування.
Зазначається, що пацієнтів із раком шкіри, які лікуються зараз в університетській лікарні Ковентрі, заохочують взяти участь у тестуванні цієї технології.
«Деякі види (пухлини – ред.) можуть бути під шкірою, ми не можемо їх побачити, тому коли видаляємо їх хірургічним шляхом, може залишатися трохи. Сподіваємося, що завдяки цій технології зможемо бути більш точними та видаляти більше ракових пухлин з першого разу», - сказав професор Джо Хардвік.

Нині ж під час процедури потрібно брати й досліджувати кілька зразків шкіри, щоб переконатися, що всі ракові клітини видалено, але використання сканера шкіри має значно скоротити час операції.
Професорка Емма Макферсон сподівається, що широке використання «Скінометра» можливе впродовж найближчих п’яти років.
Як повідомляв Укрінформ, група вчених із Університетського коледжу Лондона продемонструвала дієздатність технології лікування пухлин, яка заснована на магнітному впливі на злоякісні клітини, на прикладі мишей та пацюків.
Фото з сайту news.sky.com