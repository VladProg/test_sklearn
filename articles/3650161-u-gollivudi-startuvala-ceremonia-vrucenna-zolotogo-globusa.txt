У центрі американської кіноіндустрії стартувала 80-та урочиста церемонія вручення кінопремії Голлівудської асоціації іноземної преси «Золотий глобус».

Урочистості проходять на сцені готелю Beverly Hilton в Голлівуді, повідомляє власний кореспондент Укрінформу.
Роль ведучого церемонії нагородження цього року дісталася американському коміку Джероду Кармайклу.
Хоча перелік переможців в усіх номінаціях тримається у суворій таємниці до моменту оголошення зі сцени, вже відомо, що премію імені Сесіля Б. Мілля за видатні заслуги у кінематографі отримає відомий актор Едді Мерфі.
Очікується також, що під час церемонії нагородження прозвучить звернення від Володимира Зеленського, якого представить аудиторії Шон Пен.
Ще одна особливість цьогорічної церемонії полягає в тому, що її вперше в історії транслюватимуть онлайн, а не лише в прямому телеефірі.
Загалом кінопремія «Золотий глобус» вважається однією з найбільш престижних у сфері кіно і телебачення, втім, за організацією вона має свої особливості. Наприклад, на відміну від «Оскара», статуетки глобусів дістаються також і серіалам. Зазвичай «Золотий глобус» відкриває сезон престижних нагород та визначає напрямок для інший кінопремій й міжнародних конкурсів. Премія вручається у 25-ти номінаціях, причому 14 визначає кращих у сфері кіно, решта 11 – на телевізійному екрані.
Традиційно премія «Золотий глобус» присуджується з 1942 року за результатами голосувань акредитованих при Голлівуді іноземних журналістів.