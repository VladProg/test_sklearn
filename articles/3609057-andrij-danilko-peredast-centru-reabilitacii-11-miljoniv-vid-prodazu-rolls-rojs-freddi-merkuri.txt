Центр реабілітації постраждалих від війни для дітей і дорослих Superhumans Center отримає 11 млн грн на від продажу Андрієм Данилком автомобіля Rolls Royce Silver Shadow британського співака Фредді Мерк'юрі на лондонському аукціоні Sotheby's.

Про це повідомив у Фейсбуці власник морського терміналу Neptune Андрій Ставніцер, передає Укрінформ.
«У Лондоні відбувся аукціон RM Sotheby's, де Роллс Ройс Фредді Мерк'юрі купили за 250 тисяч фунтів стерлінгів. Усі гроші Андрій Данилко передасть на розвиток Superhumans. Sotheby's не утримуватиме свій відсоток…», - зазначив Ставніцер.
За його словами, покупець машини – українець Володимир Носов.
Ставніцер нагадав, що Фредді Мерк'юрі ніколи не водив машину. Кажуть, він спробував один урок водіння та не витримав довше 10 хвилин – не вистачило терпіння. Коли у Фредді з'явилися гроші на автомобіль, він уже міг собі дозволити і водія, тож другої спроби навчитися водити не було. 1979 року Фредді купив собі Rolls Royce Silver Shadow. Цією машиною легендарний Мерк'юрі їздив до останнього дня життя.

Ставніцер зазначив, що «Роллс Ройс, який любив великий Фредді Мерк'юрі, не просто засіб пересування. Напевно, навіть з цієї причини машину купив Андрій Данилко, він же Verka Serduchka.ART. Андрій хотів подарувати Роллс Ройс музею Queen, що, звісно, ​​було б чудово... А потім почалася війна, і всім нам стало не до музики. Не до музеїв та не до талантів. І Андрій Данилко вирішив продати цю унікальну машину з історією, а гроші від продажу передати нам. Андрій вибрав нас серед багатьох варіантів, ви знаєте, що браку потреб зараз немає. Але нам пощастило – місія Superhumans зачепила його за живе і зірки склалися – зірки у всіх сенсах цього слова».
Нагадаємо, що Superhumans Center — майбутній центр протезування та реабілітації, який утворюють у Львівській області шляхом модернізації та переобладнання державної лікарні. Ініціативу Superhumans підтримала перша леді України Олена Зеленська.
За словами директора Центру Ольги Руднєвої, ця медустанова надаватиме комплексну безкоштовну послугу для військових та цивільних пацієнтів, які втратили годувальника та потребують реконструктивної хірургії: психіатричну та психологічну підтримку, протезування, реконструктивну хірургію та реабілітацію.
Superhumans матиме операційну, лабораторію з виготовлення протезів та велике фізіотерапевтичне відділення. Клініка фокусуватиметься на протезуванні дорослих та дітей, хірургічних операціях з реконструкції та відновлення частин тіла або обличчя.
Фото: Stavnitser Andrey, Facebook