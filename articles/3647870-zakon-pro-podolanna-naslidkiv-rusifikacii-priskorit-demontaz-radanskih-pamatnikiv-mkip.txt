Закон щодо подолання наслідків русифікації спростить механізм перенесення та демонтажу пам'ятників на честь імперських та радянських діячів.

Про це повідомив заступник міністра культури та інформаційної політики Тарас Шевченко в ефірі марафону "Єдині новини", передає Укрінформ.
"Цей закон дозволить вилучити і не вносити в реєстри пам’яток, що підлягають охороні, пам'ятники Пушкіну, Горькому, Островському чи Суворову. Тоді рішення про їхнє перенесення чи демонтаж будуть набагато швидшими", - зазначив Шевченко.
Шевченко підкреслив, що саме для каталізації процесу дерусифікації міністерство наприкінці минулого року розробило відповідний законопроєкт та подало його до Верховної Ради. За його словами, закон з "депушкінізації" дозволить систематизувати боротьбу з імперськими залишками, "щоб не потрібно було щораз чекати, поки місцева влада звернеться".
Заступник міністра також нагадав, що за минулий рік було перейменовано 7652 вулиці, з яких 28 – на честь Пушкіна, а 9 – Горького. Також за рішенням експертної комісії з обліку нерухомої спадщини, утвореної в межах МКІП, 92 пам’ятки було виключено з реєстру.
Як раніше повідомляв Укрінформ, у Харкові демонтували пам’ятник члену цк кпрс Миколі Тихонову, який мали б прибрати ще кілька років тому згідно з Законом України «Про засудження комуністичного та націонал-соціалістичного режимів».