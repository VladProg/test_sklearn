На Ризькому міжнародному кінофестивалі/RIGA IFF-2022 в межах спеціальної програми Focus On Ukraine виконавиця головної ролі Рита Бурковська представила українську драму про жінку-військовослужбовця «Бачення метелика», прем’єра якої відбулася в Каннах-2022.

Про це повідомляє кореспондент Укрінформу.
Художній фільм «Бачення метелика» режисера Максима Наконечного (Україна, Хорватія, Чехія, Швеція) розповідає історію аеророзвідниці добровольчого батальйону Лілії Василенко з позивним «Метелик», яка захищала державу на сході після початку російської агресії в 2014 році. Її обміняли після двох місяців полону. Повернувшись додому, Лілія дізнається, що вагітна після зґвалтування наглядачем. Через психологічні чинники вона не може зробити аборт, і це призводить до важких колізій.

Після показу фільму виконавиця головної ролі Рита Бурковська поспілкувалася з глядачами. Відповідаючи на запитання кореспондента Укрінформу про те, з ким з українських військових вона зустрічалася, готуючись до ролі, акторка розповіла, що говорила з військовополоненою Тетяною, яка перебувала в сумнозвісній в’язниці «Ізоляція» у тимчасово окупованому Донецьку. Крім того, для них з режисером було важливо поспілкуватися саме з солдатом з передової. Так вони вийшли на Богдана Пантюшенка, який пробув у полоні п'ять років і був визволений під час обміну в грудні 2019-го.






Українську драму «Бачення метелика» на Ризькому кінофестивалі представила виконавиця головної ролі / Фото: Олег Кудрін, Укрінформ



















Акторка зазначила, що посттравматичний синдром в Україні не такий, як був після американської війни у В’єтнамі чи радянської війни в Афганістані, оскільки українці воюють на своїй землі за себе і свою свободу. Але ПТС у нас також наявний, і цим треба займатися, опікуючись ветеранами.
Виконавиця головної ролі з хвилюванням очікує показу картини в Україні. Світова прем’єра драми «Бачення метелика» відбулася 25 травня в Каннах-2022 в секції "Особливий погляд" (Un Certain Regard), і поки що картина демонструється на фестивалях.
У програмі Ризького міжнародного кінофестивалю (RIGA IFF-2022) Focus On Ukraine вже показали дві стрічки, також відбудеться показ ще двох українських фільмів: «Носорога» Олега Сенцова (Україна, Польща, Німеччина) і «Памфіра» Дмитра Сухолиткого-Собчука (2022. Україна, Польща, Франція). Крім того, в межах Focus On Ukraine пройдуть дискусійні панелі «Як деколонізувати ЗМІ: критична культурна журналістика у Східній Європі» та «Вестернізація і східноєвропейське кіно» (19-20 жовтня). Також відбудеться лекція професора Школи кінематографічних мистецтв Університету Південної Каліфорнії Аніко Імре «Сфера послуг на частковій периферії: союз національного брендингу і медіаімперіалізму?» (19 жовтня).