Польща підтримує Україну, яка стала об’єктом російської збройної агресії, у різних сферах, зокрема у галузі культури. Варшава надала підтримку понад 100 українським культурним центрам і продовжуватиме це робити і надалі.

Про це під час щорічного форуму "Креативна Україна", виступаючи в онлайн режимі, заявив у середу віцепрем’єр-міністр, міністр культури і національної спадщини Польщі Пйотр Глинський, передає кореспондент Укрінформу.
За словами польського урядовця, Польща продовжує активно підтримувати Україну, відзначаючи дух опору українців.
“Запевняю, ми продовжуватимемо надавати будь-яку посильну допомогу для того, щоб українці продовжували свій героїчний опір цій варварській навалі”,- підкреслив польський віцепрем’єр.
Глинський зауважив, що Польща доклала дуже багато зусиль для підтримки утікачів від війни в Україні.
Водночас він наголосив, що необхідно надавати підтримку не лише людям, а й об’єктам української культурної спадщини.
“Ми долучаємо польські культурні заклади до надання допомоги українським культурним центрам. У Польщі координується робота щодо налагодження співпраці і підтримки українських митців. Наш центр вже долучив до роботи більше 100 українських культурних осередків”, - зауважив Глинський.
Він додав, що Варшава не лише надаватиме допомогу українським установам, які підтримують культуру, а й підтримуватиме зусилля уряду України щодо подальшої цифрової реформи в українських органах влади.
Польський віцепрем’єр-міністр наголосив, що дуже важливо забезпечити українцям доступ до культурної спадщини своєї країни. Відтак Польща підтримує зусилля щодо оцифрування елементів культурної спадщини України.
“Культурна спадщина підтримує відчуття ідентичної нації. І саме ідентичність української нації переможе в цій війні”, - наголосив Глинський.
Він також зазначив, що зусилля Польщі також спрямовані на протидію російській дезінформації шляхом розповсюдження правдивої інформації про те, що відбувається на фронті.
“Ми допомагатимемо у вирішенні найбільш нагальних потреб України, однією з найбільших серед яких є координація зусиль для надання підтримки щодо збереження культурної спадщини України”, - резюмував Глинський.
Як повідомляв Укрінформ, щорічний міжнародний форум "Креативна Україна" розпочав свою роботу у Києві. Цього разу він присвячений темі, яка стосується ролі креативних індустрій та культури України в сучасних реаліях. Форум є найбільшою у Східній Європі платформою для обговорення напрямків державної політики у сфері культури та креативних індустрій. Щороку подія збирає кількадесят спікерів із понад 10 країн.
Фото: РАР