У березні національна жіноча збірна України з футзалу візьме участь у третьому в історії чемпіонаті Європи.

На шляху підготовки до форуму наша команда зіграє два товариські матчі зі Словаччиною, передає Укрінформ.
Поєдинки відбудуться у словацькому місті Бардіїв 21-го та 22 лютого і розпочнуться відповідно о 20.00 та 12.00 за київським часом.
Головний тренер Олег Шайтанов назвав склад команди на найближчий збір:
воротарі - Анастасія Терех («Інтернасьйонал», Португалія), Вікторія Кислова («Торребланка», Іспанія), Наталія Митрофанська («Депортиво Кордоба», Іспанія);
польові гравці - Юлія Титова («Італкаве Реал Статте», Італія), Юлія Форсюк, Ксенія Гриценко (обидві - «Мостолес», Іспанія), Ірина Дубицька, Таїсія Бабенко (обидві - «Інтернасьйонал», Португалія), Олександра Скибіна, Марія Васковець (обидві - «Ховентут», Іспанія), Анна Шульга («Торребланка», Іспанія), Сніжана Воловенко («Атлетико Навалкарнеро В», Іспанія), Поліна Дрозд, Віра Дятел (обидві - «Ільвес», Фінляндія).
Фінальну частину Євро-2023 з футзалу серед жінок з 17-го до 19 березня прийматиме Угорщина. Матчі проходитимуть на «Фенікс Арені» у Дебрецені.
Додамо, що жіноча збірна України з футзалу стала бронзовою призеркою фінального турніру Євро-2022, який 1-3 липня проходив у Португалії.
Фото: futsal.com.ua.