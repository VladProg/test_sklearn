Українські фільми "Я був народжений не для війни", "Мати Апостолів" та "Битва за Україну" отримали нагороди на фестивалі незалежного кіно в Каннах (Франція) у різних номінаціях.

Про це повідомляє пресслужба Державного агентства з питань кіно у Фейсбуці, передає Укрінформ.
"Гран-прі у конкурсі документальних фільмів нагороджено фільм "Я був народжений не для війни" кінорежисера Владислава Робського. За сюжетом, головний герой фільму опікується реабілітацією ветеранів війни на сході України, маючи досвід афганської війни", - йдеться в повідомленні.

Водночас відомство зазначає, що за найкращу акторську роботу нагороду отримала Наталія Половинка, яка зіграла роль у фільмі Зази Буадзе "Мати Апостолів".
Приз глядацьких симпатій здобула стрічка про війну 2022 року "Битва за Україну" режисера Андрія Зайця. Фільм присвячений подіям у перші місяці повномасштабного російського вторгнення. Оповідь ведеться від імені добровольця з Кам'янця-Подільського та волонтерки, яка опинилась у захопленому Маріуполі.
"Під час європейської прем'єри "Битва за Україну" Анарель Муз, президентка фестивалю Cannes 7th Art Awards розчулилася і висловила подяку українцям, а команда Кам'янець-Подільського кінофестивалю International Short Film Festival "Brukivka" залишила французьким колегам прапор України з автографами від подільського "Культурного Фронту", - зазначили у Держкіно.
Cannes 7th Art Awards - кінофестиваль, який було створено Silk Road Production під керівництвом режисерки, продюсерки та композиторки Анари Мусрепової (Анарель Муз). Цьогоріч участь у фестивалі взяли 38 фільмів із 16 країн. Журі фестивалю очолили французький актор театру та кіно Арсен Жироян, Президент і засновник асоціації каннських кіноманів Ciné Croisette Сергій Базилевський, сценарист Антуан Лассейн, режисер та композитор Філіп Донон, актор Філ Дюссоль.
Фото: ДержКіно України