Станом на 11:00 31 січня споживання електроенергії і надалі зростає через зниження температури, в енергосистемі все ще зберігається значний дефіцит генеруючих потужностей.

Як передає Укрінформ, про це повідомляє НЕК «Укренерго» у Фейсбуці.
«Споживання електроенергії продовжує зростати через похолодання. В енергосистемі зберігається значний дефіцит. Станом на ранок 31 січня перевищення лімітів не зафіксовано, аварійні відключення диспетчерським центром НЕК “Укренерго” не застосовувалися. Але, враховуючи тенденцію до зростання споживання, є небезпека перевищення лімітів у регіонах та застосування обмежень»,– йдеться у повідомленні.
Зазначається, що до всіх обленерго доведені ліміти споживання, які діють упродовж доби. Кожний обленерго у своєму регіоні складає графіки планових погодинних відключень, які мають забезпечувати споживання області на рівні доведеного ліміту.
Унаслідок російських ракетних та дронових атак пошкоджені електростанції (генеруючі потужності) та високовольтна мережа. 13 ракетних та 15 дронових атак завдали суттєвих пошкоджень об’єктам високовольтної мережі та електростанціям. Енергосистема все ще відновлюється після попередніх серій ворожих ракетних обстрілів, які спричинили пошкодження енергоблоків електростанцій. Крім того, протягом доби декілька блоків теплових електростанцій виведено в ремонт з технологічних причин.
«У результаті виробництво електроенергії на працюючих електростанціях не може повністю покрити споживання. Триває відновлення об’єктів енергетичної інфраструктури, пошкоджених під час масованої атаки 26 січня», – додали в компанії.
Разом із тим, як зазначили у Міненергетики, на ранок 31 січня кількість знеструмлених споживачів склала 5,3 млн або 30% від усіх споживачів, дефіцит електричної потужності в Україні становить близько 25%.
«У вівторок 31 січня 2023 р. ситуація із енергозабезпеченням споживачів порівняно із попереднім днем практично не змінилась. Очікуваний дефіцит електричної потужності на вечірній максимум споживання складає близько 25%. Cтаном на 9:00 через застосування погодинних/аварійних графіків відключень кількість знеструмлених споживачів склала 5,3 млн або 30% від їхньої загальної кількості», – йдеться у повідомленні.
Як повідомлялося, енергосистема України вже пережила 13 ракетних атак ворога та 15 ударів БПЛА по енергооб’єктах. Крім цього, понад 10 ГВт основних встановлених потужностей наразі недоступні українській енергосистемі і знаходяться під контролем ворога. Це найбільша в Україні та Європі Запорізька АЕС, Запорізька ТЕС, Луганська ТЕС, Вуглегірська ТЕС, Каховська ГЕС. Крім цього, на тимчасово окупованих територіях півдня також знаходиться і більшість вітрових та сонячних електростанцій.