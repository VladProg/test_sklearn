У Києві пройшла презентація виставки сучасної української карикатури "100 поглядів на війну".

Відкриття експозиції відбулося в Укрінформі.
Голова Всеукраїнської організації інвалідів війни, Збройних сил та учасників бойових дій Олександр Маматов зауважив, що така виставка зараз просто необхідна, адже за допомогою карикатури можна сказати про наболіле за допомогою інших форм та образів.
"Інколи буває так, що у нас думок дуже багато, але всі їх ми не можемо висловити, лише посилаємо у напрямку російського корабля. Карикатури здатні сказати це більш толерантно, аніж ми у реальному житті", - сказав він.
Експозицію складають роботи на тему російсько-української війни, виконані 11-ма карикатуристами - професіоналами з різних міст, зокрема з Києва, Ірпеня, Вишневого, Запоріжжя, Харкова, Дніпра, Здолбунова, Бережан.
"Це відомі у всьому світі художники - за 30 років незалежності ця команда карикатуристів виборола понад 2 тисячі нагород. Напевно, це світовий рекорд - жодна країна не має такої кількості призів", - наголосив карикатурист, живописець і куратор Муніципальної галереї мистецтв Олег Смаль.
За його словами, на тлі воєнних подій для митців стало випробуванням працювати у жанрі, який має поліпшувати людям настрій.
Як повідомили під час презентації, виставки української антивоєнної карикатури наразі проходять у країнах Європи, а також США та Японії. Водночас митці закликають актуалізувати цей жанр в Україні, охопленій війною.
"Автори, які долучилися до створення цієї виставки, зараз представляють українську карикатуру на воєнну тематику в різних країнах Європи, зокрема, у Словаччині, Бельгії, Нідерландах, Франції, а також США та Японії. Звичайно, ми це робимо за підтримки наших колег у цих країнах", - зазначив карикатурист, живописець і куратор Муніципальної галереї мистецтв Олег Смаль.






Презентація виставки сучасної української карикатури ”100 поглядів на війну” / Фото: Руслан Канюка, Укрінформ








































За його словами, і до війни вітчизняна карикатура користувалася попитом серед закордонних інформаційних ресурсів, про що свідчить понад 2 тис. призів, які здобули митці на міжнародних конкурсах протягом незалежності України. Водночас в медіапросторі України, зазначає фахівець, цьому жанру відводиться небагато місця.
"Під час війни до карикатури невелика увага з боку держави. Можливо, це тому, що наші карикатуристи - хлопці жорстокі: вони ніколи не жаліли не тільки чужих, а й власних політиків. Через те їх не дуже люблять", - сказав Смаль.
Співорганізатор виставки та голова Всеукраїнської організації інвалідів війни, збройних сил та учасників бойових дій Олександр Маматов зазначив, що у планах - перенести "100 поглядів війни" на серію марок, а також випустити серію принтованого одягу з цими репродукціями.