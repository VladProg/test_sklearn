Саміт Україна-ЄС буде нагодою підтвердити тверду солідарність Євросоюзу з Україною у її боротьбі проти російської агресії та висловити підтримку мирному плану Президента Володимира Зеленського.


Про це 2 лютого у Брюсселі під час пленарного засідання Європейського парламенту, де розглядалися політичні пропозиції до саміту Україна-ЄС, заявив представник Шведського головування в ЄС, міністр оборони Швеції Пол Йонсон, повідомляє кореспондент Укрінформу.
«ЄС підтвердить підтримку пропозиції Президента Зеленського щодо досягнення справедливого миру, підкреслить готовність ЄС працювати разом з Україною, щоб мобілізувати широку міжнародну підтримку. Важливо підкреслити, що Україна дійсно виступає за мир, в той час, як росія не демонструє такого бажання. Навпаки, росія продовжує інтенсифікувати свою жорстоку агресивну війну, яка має глобальні наслідки, у тому числі для продовольчої безпеки», – сказав шведський урядовець.
Він наголосив, що Євросоюз скористається цією нагодою, щоб чітко і голосно підтвердити: ЄС рішуче засуджує російську неспровоковану та нічим не виправдану агресивну війну проти України і буде продовжувати підтримувати Україну так довго, як це буде необхідним, надавати їй політичну, фінансову, військову та гуманітарну допомогу. Міністр нагадав, що загальна допомога для України від ЄС та від країн-членів з початку російського вторгнення наближається до 50 млрд євро, включаючи макрофінансову допомогу у 18 млрд євро у 2023 році та військову допомогу, загальний обсяг якої сягає суми у 12 млрд євро. ЄС прийняв на своїй території мільйони українців, які рятуються від війни.
Йонсон подякував Європарламенту за підтримку надання макрофінансової допомоги для України, завдяки чому Україна матиме стабільне та передбачуване фінансування протягом поточного року. Україна отримала перші три мільярди євро з цієї допомоги вже у січні, коли інші донорські надходження ще не встигли потрапити до України.
Водночас ЄС вже застосував проти росії, як країни-агресора, дев’ять раундів економічних та індивідуальних санкцій, які відрізають росію від технологій та фінансових надходжень, щоб обмежити її спроможності продовжувати агресивну війну. Представник Шведського головування в ЄС зауважив, що країни-члени продовжують працювати над подальшим розширенням обмежувальних заходів проти росії та над їх повною імплементацією.
«Двосторонні відносини між ЄС і Україною є міцнішими, ніж будь-коли. ЄС надав Україні статус країни-кандидата. Завтра лідери ЄС підтвердять нашу підтримку та заохочення зусиль України у провадженні реформ, які є особливо вражаючими, з урахуванням цих важких часів. Ми віддані подальшому поглибленню наших відносин, включаючи новий пріоритетний план щодо реалізації Угоди про асоціацію та ПВЗВТ на 2023-2024 роки, що спростить доступ України до нашого внутрішнього ринку. Завтра саміт підтвердить підтримку України у швидкому відновленні та у відбудові, у проведенні розмінування, у розв'язанні питань охорони здоров’я та реабілітації людей», – зауважив Йонсон.
Він окремо наголосив: ЄС буде продовжувати розслідування в рамках Міжнародного кримінального суду воєнних та інших важких злочинів, що були скоєні росією на тимчасово окупованих територіях України, за ці злочини не може бути жодної безкарності. Водночас ЄС буде продовжувати роботу над створенням правового механізму для притягнення до відповідальності ініціаторів цієї війни за злочин агресії.
Як повідомлялося, у п'ятницю, 3 лютого, відбудеться 24-й саміт Україна-ЄС, перша зустріч такого рівня після початку російської військової агресії та після того, як Україна отримала статус країни-кандидата на входження до ЄС.