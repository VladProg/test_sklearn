Учасники Всесвітнього економічного форуму у Давосі на заклик Президента України вшанували хвилиною мовчання жертв авіатрощі у Броварах та всіх загиблих унаслідок російської війни українців.

Як передає власний кореспондент Укрінформу, це відбулося на початку онлайн-звернення Володимира Зеленського до учасників ВЕФ у середу.
Український президент розпочав свій виступ з інформування про аварію гелікоптера в Броварах.
"14 українських родин втратили своїх коханих та рідних. Значно більше родин втрачають їх щодня через війну. Прошу вас вшанувати пам'ять кожної людини, яку втратила Україна, хвилиною мовчання", - сказав Зеленський.
Після вшанування пам’яті український лідер додав, що Україна, на жаль, "проживає тисячі таких хвилин".
Як повідомлялося, у середу в Броварах на Київщині поряд із дитячим садком та житловим будинком упав гелікоптер. Внаслідок авіакатастрофи загинули міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
У ДСНС станом на 15:45 заявили, що у м. Броварах пошуково-рятувальні роботи завершено, загалом загинули 14 осіб, з них - одна дитина. Постраждало внаслідок авіаційної катастрофи 25 осіб, з них - 11 дітей.