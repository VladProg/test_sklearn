Секретаріат уповноваженого із захисту державної мови розпочав заходи державного контролю щодо компанії, яка відмовила у співбесіді дівчині, яка спілкується виключно українською мовою.

Про це в коментарі Укрінформу повідомив уповноважений із захисту державної мови Тарас Кремінь.
“На адресу Секретаріату уповноваженого із захисту державної такої скарги ще не було, але вона була надіслана нам через соцмережі. Цього достатньо для того, щоб розпочати конкретні дії. Що стосується самого факту обмеження прав громадянки на послуговування чи застосування державної мови під час проведення співбесіди, коментувати важко, тому що самих трудових правовідносин не наступило. Але якщо говорити про особливості застосування державної мови конкретно товариством, мною за результатами звернень і відповідного соціального резонансу прийнято рішення про проведення заходів державного контролю щодо ТОВ "Budhouse Group". В межах цього процесу ми будемо встановлювати обставини та причини, пов’язані з цим фактом, можливо, з іншими фактами, про які ми ще дізнаємося”, - сказав Кремінь.
За його словами, в Секретаріаті проаналізують структуру дотримання законодавства в діловодстві й документообігу товариства, проаналізують особливості застосувань державної мови на офіційному сайті компанії, а також в інших видах діяльності.
Мовний омбудсмен зауважив, що планують за 30 днів з'ясувати всі обставини і дати суспільству відповідь щодо цієї ситуації.
Водночас Кремінь наголосив, що громадянин України не зобов’язаний володіти іншими мовами, й вимоги, які ставилися під час проведення співбесіди, не відповідають реаліям в умовах повномасштабного вторгнення.
“Зараз величезна кількість громадян України свідомо переходить на українську мову, відмовляючись від інших мов, і це історичний вибір”, - заявив уповноважений.
Раніше ЗМІ повідомили, що українська компанія Budhouse Group відмовила дівчині у співбесіді через те, що та попросила спілкуватися з нею виключно українською чи англійською мовами. Менеджер компанії, зокрема, заявила, що в компанії багато російськомовних працівників. Співбесіду скасували.
Водночас у компанії Budhouse Group назвали ситуацію "великим непорозумінням".
"Наша компанія є багатомовною, багато хто спілкується українською, багато хто російською та навіть болгарською, але українську розуміють та використовують усі, незалежно від того, яку мову більше вживають. Але це ні в якому разі не говорить про наше зневажливе ставлення до державної мови! ...Співбесіда була скасована через те, що дівчина чітко вказала, що працювати з компаніями, де розмовляють не лише українською або англійською - вона не буде", - йдеться у заяві.