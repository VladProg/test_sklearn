У тимчасово захопленій Новій Каховці російські загарбники викрали художні фонди із картинної галереї імені Альбіна Гавдзинського.

Про це у Фейсбуці повідомила Новокаховська міська рада, передає Укрінформ.
«Вчора, 1 листопада, з тимчасово окупованої Нової Каховки прийшла звістка про те, що з картинної галереї масово вивозилися художні фонди: твори живопису, графіки, скульптури», - йдеться у повідомленні.
Зазначається, що художні фонди галереї налічували понад 1200 експонатів, серед яких унікальна колекція з 297 творів живопису та графіки А.С.Гавдзинського, колекція офортів народного художника України В.Ф.Мироненка, колекція ілюстрацій народного художника України В.Г.Литвиненка та багато інших.
Виконавчий комітет Новокаховської міської ради готує офіційне звернення до відповідних правоохоронних органів про скоєння злочину.
Картинна галерея ім. А. С. Гавдзинського заснована 4 листопада 1967 року як художній відділ Херсонського краєзнавчого музею. У 2002 році на базі майна Новокаховського відділу Херсонського обласного художнього музею ім. О.О.Шовкуненка створено Новокаховську міську картинну галерею. В 2003 році їй було присвоєне ім'я заслуженого художника України Альбіна Станіславовича Гавдзинського.
Як повідомляв Укрінформ, загарбники, тікаючи на лівий берег Дніпра, розграбовують Херсон: вивозять усе цінне, в тому числі історичну та культурну спадщину українців. Вони також забрали монументи Суворову та Ушакову і останки Потьомкіна.
Фото: Новакахівська територіальна громада