Союзники України повинні знизити стелю цін на російську нафту, аби допомогти Україні.

Як повідомляє кореспондент Укрінформу, таку думку висловила прем’єр-міністерка Естонії Кая Каллас.

“Коли ми переглядатимемо ліміт цін на нафту, як було домовлено у грудні, ми повинні продовжити знижувати його, аби позбавити росію спроможності вести війну”, - сказала Каллас.

Вона також закликала міжнародну спільноту посилювати інший санкційний тиск на росію та активізувати військову підтримку України.
“Я ще раз повторюю свій заклик до союзників та партнерів: придивіться до своїх запасів та резервів і надішліть Україні зброю. Це - шлях до миру”, - наголосила прем’єрка Естонії.

Окрім цього, на переконання Каллас, слід “шукати шляхи використання заморожених російських активів для підтримки України”.
“Дуже важливим є і притягнення до відповідальності воєнних злочинців. Як неодноразово обговорювали очільники ЄС, необхідно досягти прогресу у створенні спеціального суду для злочину агресії проти України”, - зазначила глава уряду Естонії.
Вона також додала, що впродовж місяця естонські МЗС та Мін'юст повинні внести до Кабміну пропозиції, як зробити, щоб направити заморожені російські активи для підтримки України. Каллас пояснила, що після цього пройде додаткове обговорення.
Також, на її думку, важливо «знайти спосіб просунутися вперед зі створенням спеціального суду у справі про (російський, - ред.) злочин агресії проти України».
Як повідомлялося, ЄС запровадив ембарго на імпорт російської нафти на європейський ринок морським шляхом, а також граничне цінове обмеження 60 доларів США за барель для її поставок до третіх країн з використанням європейських суден або торговельних послуг.