Уряд підтримує законопроєкт «Про державні резерви», яким пропонується створити державний матеріальний і окремо мобілізаційний резерв для ефективного забезпечення України необхідними ресурсами в умовах війни.

Про це повідомив Прем’єр-міністр Денис Шмигаль, передає Укрінформ.
«На цьому засіданні уряду (17 січня – ред.) ми схвалимо законопроєкт «Про державні резерви». Той держрезерв, який існував в Україні з 1991 року, дуже довго залишався нащадком радянської системи. Тепер ми пропонуємо докорінно змінити підходи до його роботи. Пропонується створити державний матеріальний резерв і окремо мобілізаційний резерв», - зазначив очільник уряду.
За його словами, мобілізаційний резерв – це запаси, які дозволять швидко розгортати додаткові військові виробництва, ремонт військової техніки, відновлення критичної транспортної інфраструктури, а також української енергосистеми.
«Формування резервів буде проходити за сферами: продовольча, медична, енергетична та технічна. Головна мета – зробити так, аби наша країна була в будь-який момент часу забезпечена всіма першочерговими речами», - резюмував Шмигаль.
Як повідомлялось, 14 лютого Кабінет Міністрів України схвалив розроблений Міністерством енергетики проєктзакону «Про мінімальні запаси нафти та нафтопродуктів».