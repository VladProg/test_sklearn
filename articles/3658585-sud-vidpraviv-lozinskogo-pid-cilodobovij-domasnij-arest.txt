Вищий антикорупційний суд призначив колишньому заступнику міністра розвитку громад, територій та інфраструктури України Василю Лозинському цілодобовий домашній арешт до 22 березня 2023 року.

Рішення зачитав суддя у справі, передає Укрінформ.
«Від сьогоднішнього дня варта може бути вільна, ви самостійно відправляєтеся за адресою, яку тут зазначили. І вже відсьогодні залишаєтеся там і дотримуєтеся усіх необхідних обов'язків, поки це рішення не буде або скасоване або змінене», - сказав суддя, звертаючись до Лозинського.
Суд поклав на Лозинського обов'язок прибувати на виклики до слідчого і в суд, утриматися від спілкування з іншими підозрюваними та свідками щодо обставин кримінального провадження. Також він має здати закордонні паспорти та носити електронний браслет.
Прокурор Спеціалізованої антикорупційної прокуратури раніше заявив клопотання у Вищому антикорупційному суді про обрання ексзаступнику міністра розвитку громад та територій Василю Лозинському запобіжного заходу у вигляді тримання під вартою з можливістю внесення 50 млн грн застави.
Як повідомлялося, 21 січня детективи Національного антикорупційного бюро викрили заступника міністра розвитку громад, територій та інфраструктури та інших членів організованої групи на одержанні 400 тисяч доларів неправомірної вигоди за сприяння в укладанні договорів на закупівлю обладнання та техніки.
За даними слідства, влітку 2022 року Кабінет Міністрів виділив 1,68 млрд грн на відновлення об‘єктів критичної інфраструктури та забезпечення населення електроенергією, теплом і водопостачанням, частину яких вирішили привласнити ряд посадових осіб центральних та регіональних органів виконавчої влади. У САП стверджують, що посадовці, перебуваючи у змові з іншими особами, забезпечили укладання договорів про закупівлі за завищеною вартістю з наперед визначеними суб’єктами підприємницької діяльності. Підприємці мали передати посадовцям за «перемогу» у тендерах 280 млн грн, які становили різницю між реальною та закупною вартістю послуг.
Після цього віцепремʼєр-міністр Олександр Кубраков видав розпорядження про підготовку документів на звільнення заступника міністра розвитку громад, територій та інфраструктури Василя Лозинського.