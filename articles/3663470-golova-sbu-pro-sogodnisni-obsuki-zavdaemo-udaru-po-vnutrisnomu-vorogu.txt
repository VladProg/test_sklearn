Служба безпеки України 1 лютого разом з іншими правоохоронними органами проводить низку масштабних оперативно-слідчих заходів, спрямованих на боротьбу із внутрішнім ворогом: у різних регіонах у межах відкритих проваджень відбуваються десятки обшуків і вручення підозр фігурантам.

Про це заявив голова СБУ Василь Малюк, передає Укрінформ із посиланням на повідомлення пресцентру СБУ у Телеграмі.
За словами Малюка, йдеться про відпрацювання осіб, які своїми діями шкодять безпеці держави у різних сферах: зрадників України і агентів російських спецслужб, представників організованої злочинності, посадовців, чиновників і корупціонерів, що підривають економіку країни і стабільне функціонування оборонно-промислового комплексу.
«Ми виконуємо завдання, поставлене Президентом України Володимиром Зеленським, і синхронно завдаємо глобального удару по внутрішньому ворогу. І яскраве свідчення цьому – масові обшуки, вручення підозр та затримання зловмисників різного калібру. Це тільки перший етап тієї комплексної і системної роботи, яку вже проводить Служба безпеки. Й ми не плануємо зупинятися! Кожен злочинець, який має зухвалість шкодити Україні, особливо в умовах війни, повинен чітко усвідомити – ми вдягнемо кайданки йому на руки. СБУ докладе до цього максимум зусиль», - наголосив Малюк.
Він додав, що СБУ інформує суспільство про результати сьогоднішніх заходів, а зважаючи на великий обсяг матеріалів, робитиме це і найближчими днями.
Як повідомлялося, 1 лютого СБУ та Бюро економічної безпеки провели обшук удома в бізнесмена Ігоря Коломойського у Дніпрі.
Слідчі дії пройшли у справі щодо компаній «Укртатнафта» та «Укрнафта», де правоохоронці викрили масштабні схеми привласнення 40 млрд гривень колишнім менеджментом. Встановлено, що протиправні механізми були поєднані з ухиленням від сплати податків і легалізацією коштів, здобутих злочинним шляхом.