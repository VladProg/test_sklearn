ДП «НАЕК «Енергоатом» та один із найбільших виробників урану у світі Cameco (Канада) погодили комерційні умови на постачання до 2035 року природного гексафториду урану, який використовуватиметься при виробництві ядерного палива для українських АЕС.

Як передає Укрінформ, про це повідомляє ДП «НАЕК «Енергоатом» у Телеграмі.
«Компанії досягли домовленостей щодо укладення 12-річної угоди, яка діятиме з 2024-го по 2035 рік. Відтак Cameco забезпечуватиме 100% потреб Енергоатома в гексафториді урану (зокрема уран та послуги з конверсії) для реакторів Рівненської, Хмельницької та Південноукраїнської АЕС протягом терміну дії контракту», - йдеться у повідомленні.
Зазначається, що така співпраця гарантуватиме стабільне постачання ядерного палива Енергоатому. Зокрема, уже узгоджено ключові комерційні умови, проте сам контракт ще підлягає остаточному погодженню.
Контракт також передбачатиме можливість забезпечення компанією Cameco потреб у природному гексафториді урану для реакторів Запорізької АЕС, щойно контроль над атомною станцією повернуть її законному оператору.
«Енергоатом і надалі працюватиме над досягненням енергетичної незалежності України. Розвиток співпраці між компаніями у питанні виробництва й постачання ядерних матеріалів та ядерного палива – одні з найважливіших умов для подальшого безпечного функціонування вітчизняної атомної генерації», – зазначив президент Енергоатому Петро Котін.
Як повідомлялося, за підсумками 2021 року обсяг виробництва урану компанією Cameco становив 9% від його загальносвітового виробництва. Наразі Cameco є одним із найбільших у світі виробників природного урану та надавачем послуг з його конверсії.