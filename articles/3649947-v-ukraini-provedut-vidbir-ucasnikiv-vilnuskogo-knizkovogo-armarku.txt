Український інститут книги проведе попередній відбір учасників Вільнюського книжкового ярмарку.

Про це повідомляє пресслужба Міністерства культури та інформаційної політики, передає Укрінформ.
"Цьогоріч розміри українського стенда в рамках ярмарку будуть обмеженими, тому Український інститут книги проведе попередній відбір учасників відповідно до критеріїв", - йдеться у повідомленні.
Зазначається, що до участі у ярмарку, який проходитиме 23-26 лютого в столиці Литви, допускатимуться видавництва, які надали перелік книг українських авторів (перевага надаватиметься дитячій та художній літературі).
Організатори надають пріоритет видавцям, які публікували тексти литовських авторів українською мовою, або тим, які продали права на переклад українських авторів литовською мовою.
Зазначається, що організатори не покривають витрати представників видавництв на участь у ярмарку. Відкритим залишається й питання спроможності УІК забезпечити доставку книг на ярмарок. Тож самостійна доставка книг до ярмарку буде перевагою при відборі.
Заявки можна подавати до 16 січня включно, результати відбору оголосять до 1 лютого.
23-й Міжнародний Вільнюський книжковий ярмарок відбудеться у виставковому та конгрес-центрі Litexpo. Організаторами заходу є Асоціація литовських видавців, Литовський інститут культури та виставковий і конгрес-центр Litexpo. Цього року центральною темою події буде свобода та 700-річчя від дня заснування Вільнюса.
Фото: DELFI / Kiril Čachovskij