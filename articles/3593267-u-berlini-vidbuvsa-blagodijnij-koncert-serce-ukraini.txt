Благодійний концерт «Серце України» в Берлінській філармонії, який пройшов напередодні Дня Захисника, викликав надзвичайні емоції публіки.

Про це повідомляє кореспондент Укрінформу.
Разом з Національним президентським симфонічним оркестром України під керівництвом українського диригента Василя Василенка виступили зірки світового масштабу – сопрано Людмила Монастирська, тенор Дмитро Попов, баритон Андрій Бондаренко, бас Андрій Гонюков, а також скрипаль-віртуоз Дмитро Ткаченко.
Публіці було представлено твори Лисенка, Скорика, Ревуцького, Данькевича, Сильвестрова, Майбороди, Адамцевича, Білаша, Гулака-Артемовського, світових композиторів, а також українські народні пісні.
Неодноразово глядачі вітали музикантів оплесками, стоячи. Часто оплески супроводжувалися патріотичними гаслами.






У Берліні відбувся благодійний концерт «Серце України» / Фото: Ольга Танасійчук, Укрінформ








































Ідея проведення такого концерту народилася давно, розповіла агентству авторка та організаторка проєкту, голова неурядової організації в Німеччині «Україна Форум» Любов Покотило. Вона переконана, що якщо про Україну більше дізнаються у світі як про культурну націю, допомагати нам будуть ще більше.
Покотило повідомила, що отримані від концерту кошти й пожертви підуть на підтримку будинку для біженців в селі Білий камінь Львівської області, де наразі знайшли притулок 100 осіб, з них 35 дітей. Слід додати, що власне створення цього будинку стало можливим також за участю організації «Україна форум». До допомоги долучилися численні організації, зокрема Німецька спілка пожежників, яка також стала одним зі співорганізаторів концерту.

До його організації від початку підключилося і Посольство України в ФРН.
До присутніх з вітальним словом звернувся експосол Андрій Мельник, широко відомий завдяки своїй часто різкій критиці на адресу німецької влади. Це стало прощанням Мельника з берлінцями, адже він залишає Німеччину після майже восьми років роботи на посаді очільника українського зовнішньополітичного представництва в ФРН. Окрім вітань музикантам, спонсорам і гостям дипломат, скориставшись можливістю, звернувся до німецького політикуму: «Доброю новиною для багатьох німців є те, що я залишаю наприкінці тижня Берлін, тож багато хто може спокійно видихнути. Але погана новина для всіх тих, хто сподівається, що несамовитий посол нарешті поїде, що цей "мучитель німецької політики" зникне, – вам ще рано радіти: я не можу вам обіцяти, що я час від часу не буду говорити з Києва, якщо побачу, що щось іде не так», – попередив Мельник під бурхливі оплески зали.
До та в перерві концерту у фоє філармонії відбулася «Українська імпреза»: відомий у Берліні співак Микола Сікора «завів» виконанням української фольклорної музики глядачів, які з готовністю самі стали учасниками імпровізованого хору. Окрім того, було організовано персональну виставку картин українського художника Олега Шупляка. Не обійшлося без презентації українських солодощів та смаколиків.