Міністр культури та інформаційної політики України Олександр Ткаченко обговорив із заступником глави Комітету Бундестагу з питань культури і медіа Марко Вандервітцом підготовку українських закладів культури до зими.

Як передає Укрінформ, про це він написав у Телеграмі.
"Із заступником глави Комітету Бундестагу з питань культури і медіа Марко Вандервітцом ми бачились ще під час мого візиту в Берлін влітку. Ще тоді домовились, що він до нас завітає, щоб побачити все на власні очі", - зазначив Ткаченко.
Співрозмовники обговорили додатковий захист закладів культури перед зимою.
"Культурним установам не вистачає аварійного обладнання: електрогенератори, вогнегасники, вогнетривкі матеріали для підготовки та збереження своїх колекцій на зиму", - наголосив Ткаченко.
Він зазначив, що росія знищила чи пошкодила в Україні сотні об’єктів культурної інфраструктури. Загальний обсяг фінансової підтримки, необхідної для прифронтових регіонів України, оцінюється в 50 мільйонів євро.
"Підняв питання про визнання Німеччиною Голодомору геноцидом українського народу. Ми маємо називати речі своїми іменами. Сподіваюсь, що побачене тут прискорить прийняття рішень в Німеччині", - підкреслив Ткаченко.
Як повідомляв Укрінформ, з тимчасово захоплених, а нині звільнених від російських загарбників територій Херсонщини військові рф вивезли близько 15 тисяч вкрадених ними музейних експонатів.