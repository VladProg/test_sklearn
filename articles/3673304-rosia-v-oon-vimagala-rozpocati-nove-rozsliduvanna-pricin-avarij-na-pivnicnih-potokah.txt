Розслідування Данії, Німеччини та Швеції щодо вибухів на газопроводі "Північний потік" ще не завершено, заявили ці три країни під час засідання Ради Безпеки ООН, скликаному у вівторок на запит росії.

Про це передає Укрінформ з посиланням на Reuters.
москва попросила провести незалежне розслідування вибухів на трубопроводах, які призвели до витоку газу в Балтійське море й посилили дефіцит енергоресурсів у Європі.
Делегація рф посилалася на американського журналіста Сеймура Герша, який стверджує, що американські водолази влітку 2022 року заклали під «Північний потік» вибухівку, яку через три місяці активували норвежці.
У спільному листі Данія, Німеччина і Швеція повідомили Раді Безпеки, що "російська влада була поінформована про поточні розслідування" їхніми національними органами влади, які встановили, що пошкодження трубопроводів були спричинені "потужними вибухами внаслідок саботажу".
"Розслідування ще не завершені. На цей момент неможливо сказати, коли вони будуть завершені, – ідеться у листі. – Влада Данії, Німеччини та Швеції ведуть діалог щодо розслідування витоків газу, і цей діалог триватиме..."
У листі зазначається, що наслідки витоків з точки зору викидів парникових газів є "істотними й викликають занепокоєння".
москва, не надаючи жодних доказів, стверджує що вибухи на трубопроводах "Північний потік-1" і "Північний потік-2" влаштував Захід.
Представник від США Джон Келлі назвав засідання «явною спробою російської федерації відвернути увагу від наслідків її незаконного та повномасштабного вторгнення в Україну», що обговорюватиметься Генеральною Асамблеєю ООН кілька днів, починаючи з 22 лютого.
«Це не перший випадок, коли Москва використовує своє місце в Радбезі ООН для посилення теорій змови з інтернету», — зазначив він, підкресливши, що звинувачення в причетності Сполучених Штатів до диверсій на трубопроводах є неправдивими.
Як повідомлялося, наприкінці вересня внаслідок вибухів, спричинених диверсією, на трубопроводах "Північний потік" та "Північний потік-2" біля острова Борнхольм у Балтійському морі почався витік на чотирьох ділянках газопроводів у виняткових економічних зонах Данії та Швеції. Розслідування диверсії триває. У багатьох країнах схильні вважати, що підрив "Північних потоків" ініційований рф. У самій росії свою причетність до аварії заперечують.