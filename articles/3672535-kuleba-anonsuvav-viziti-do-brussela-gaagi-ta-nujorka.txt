Міністр закордонних справ Дмитро Кулеба цими днями здійснить закордонні поїздки до Брюсселя, Гааги та Нью-Йорка.

Про це глава української дипломатії повідомив у Фейсбуці, передає Укрінформ.
«Щойно приїхавши з Мюнхена, я знову вирушаю в дорогу. Відновлюю своє відрядження в Брюссель, Гаагу та Нью-Йорк», - написав Кулеба.
Він поінформував, що у Брюсселі відбудеться перша тристороння зустріч Україна-ЄС-НАТО для координації зусиль щодо зброї, тренувань, збільшення обсягів роботи оборонної промисловості.
У Гаазі, за словами міністра, плануються переговори щодо зброї, відповідальності, членства України в ЄС та участь в заходах з нагоди річниці повномасштабного вторгнення.
Поїздка до Нью-Йорка пов’язана із засіданням Генасамблеї ООН та Ради Безпеки ООН, окрім того, там заплановані зустрічі міністра з колегами.
«Це буде про коаліцію на підтримку України, Формулу миру Зеленського, а також інші важливі рішення», - зазначив очільник МЗС.
Як повідомлялося, напередодні міністр закордонних справ Дмитро Кулеба взяв участь у Мюнхенській безпековій конференції.
У понеділок, 20 лютого, Президент США прибув з візитом в Україну.