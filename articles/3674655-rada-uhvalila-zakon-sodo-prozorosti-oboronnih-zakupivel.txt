Верховна Рада ухвалила закон, який спрямований на забезпечення прозорого та відритого процесу оборонних закупівель. Це допоможе суспільству слідкувати за тим, на що витрачаються бюджетні кошти під час забезпечення українських військових.

Відповідний законопроєкт (реєстр №8381) у цілому підтримали 264 народні депутати, передає Укрінформ з посиланням на парламентаря Ярослава Железняка.
Документ передбачає оприлюднення в системі Prozorro цін, за якими оборонні замовники купують товари і послуги для забезпечення армії. У ньому повинні міститись відомості про найменування державного замовника (службу державного замовника), назву предмета закупівлі (із зазначенням одиниці виміру товарів), ціну за одиницю товару, ціну робіт, послуг.
Передбачено також комплексну публікацію відомостей щодо складових вартості харчових продуктів (товарів) та інших видів послуг, що входять до узагальненої вартості послуг харчування, та звітів про оборонні закупівлі, що неопубліковані у період з 24 лютого 2022 року.
Оприлюдненню підлягають зазначені дані, крім відомостей про закупівлі товарів, робіт і послуг оборонного призначення, що становлять державну таємницю.
Не оприлюднюватиметься і «чутлива інформації», як-то місцезнаходження, ідентифікаційні дані державного замовника у сфері оборони та постачальника товарів, виконавця робіт чи надавача послуг; кількість, місце та строки поставки товарів.
Як повідомлялось, «Дзеркало тижня» опублікувало матеріал, згідно з яким ціни на закупівлю харчів і надання послуг із харчування для військових у контракті МО нібито перевищують роздрібні у два-три рази. Після цього у Верховній Раді зареєстровано законопроєкт, який з метою запобігання корупції робить оборонні закупівлі більш відкритими та прозорими.