Україна планує побудувати 2 реактори на Хмельницькій АЕС з використанням новітніх технологій, остаточно відмовившись від російського зразка.


На цьому наголосив міністр енергетики Герман Галущенко під час брифінгу, повідомляє кореспондент Укрінформу.
«Через війну ми зупинили всі контракти на постачання ядерного палива з компанією «ТВЕЛ», і відповідно з «росатомом». А сьогодні Кабмін ухвалив рішення про те, що ми розпочинаємо розробку відповідної документації щодо будівництва нового типу реакторів, які до цього в Україні не будувалися, і тим самим ми закінчуємо еру будівництва реакторів за радянською/російською технологією», – зазначив Галущенко.
За словами міністра, мова йде про новий тип реактора 3+ покоління АP 1000, це реактор компанії Westinghouse. Якщо порівняти його з російським, то АP 1000 має більше переваг. Технологія АP 1000 має абсолютно інших підхід до систем пасивної безпеки. У ситуації, коли станція позбавляється зовнішнього живлення, вона має можливість 72 години автономно існувати без систем безпеки. Тобто, 72 години є на те, щоб енергетики забезпечили живлення.
Зокрема, планується побудувати 9 таких реакторів, де вартість одного блоку буде коштувати близько 5 млрд доларів.
Міністр наголосив, що частково будівництво виконуватиметься за гроші компанії НАЕК «Енергоатом», але основна частина фінансування – це кредитні ресурси американської сторони.
«Ми вже на станції визначили конкретні місця, де будуть будуватися перші 2 блоки. І в наших планах завершити будівництво уже з пуском цих блоків в енергомережу - у 2030-2032 році. Ці дати можуть змінюватися залежно від розвитку воєнних дій. Але сьогоднішнє рішення уряду - це перший конкретний крок в реалізації тих домовленостей, які на сьогодні є», – додав Галущенко.
Як повідомлялося, уряд погодив розроблення техніко-економічного обґрунтування будівництва ядерної установки із застосуванням технічних характеристик реакторної установки типу АР1000 на Хмельницькій АЕС.
У червні НАЕК «Енергоатом» та американська компанія Westinghouse Electric домовилися про збільшення кількості енергоблоків, які будуватимуть в Україні за технологією АР1000, з 5 до 9. Частину з них планують побудувати на Хмельницькій АЕС.
Westinghouse та Енергоатом запустили програму стажування, у межах якої понад 60 українських атомників і студентів старших курсів вивчатимуть технологію AP1000 у США.
Фото: Міністерство енергетики України