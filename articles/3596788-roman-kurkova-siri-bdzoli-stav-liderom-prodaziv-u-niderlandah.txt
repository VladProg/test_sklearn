У Нідерландах роман українського письменника Андрія Куркова "Сірі бджоли" вийшов на перше місце в десятці продажів, обігнавши роман Fairy Tale (Казка) відомого американського письменника Стівена Кінга.

Як передає Укрінформ, про це Курков написав на своїй сторінці у Фейсбуці.
За словами письменника, “в Голландії роман "Сірі бджоли" обігнав Стівена Кінга і вийшов на перше місце в десятці продаж”.
Курков зазначив, що в цьому величезна заслуга геніального нідерландського перекладача Арі ван дер Енте.

Як повідомляв Укрінформ. роман Куркова “Сірі бджоли” видано у 2018 році. В ньому розповідається про двох жителів, що залишилися в селі, яке з початком бойових дій на сході України опинилося у “сірій зоні”, на лінії дотику. Герої книги — однокласники. Маючи протилежні погляди на життя і події, що відбуваються, вони змушені співіснувати в обставинах, що склалися. Твір ілюструє життя пересічних людей в умовах війни.
Андрій Курков — український письменник, журналіст, кіносценарист. Автор 13 романів та 5 книг для дітей, автор сценаріїв понад 20 художніх та документальних фільмів. Книги Куркова потрапили до топ-10 бестселерів Європи. Найпопулярніший роман — "Пікнік на льоду" — продано в Україні тиражем 150 тисяч примірників. Книги Куркова перекладено 36 мовами.