Станом на 1 січня 2023 року в Україні зареєстровано 10,7 млн пенсіонерів, із них 2,7 млн продовжують працювати.

Як передає Укрінформ, такі дані оприлюднив Пенсійний Фонд України в Телеграмі.
Так, згідно із оприлюдненими Фондом даними, станом на 1 січня 2023 року в Україні було зареєстровано 10,7 млн пенсіонерів, із них 2,7 млн осіб продовжували працювати.
Переважна більшість (74,06%) отримують пенсії за віком. 13,99% пенсіонерів – по інвалідності. Соціальні пенсії (щомісячні виплати непрацездатним чи обмежено працездатним українцям, які не мають трудового стажу або інших джерел доходу) отримають 0,6% наших співгромадян.

За інформацією ПФУ, середній розмір пенсій на 1 січня становив 4 622,59 грн, у працюючих пенсіонерів – 4 837,57 грн.

Переважна кількість пенсіонерів (38,06%) отримують виплати в межах від 2 001 до 3 000 грн. Ще 23,54% пенсіонерів - від 3 001 до 4 000 грн.
Понад 10 000 грн на місяць отримують 7,26% українських пенсіонерів.
Як повідомлялося, розмір прожиткового мінімуму у 2023 році встановлений на рівні 2 589 грн. Для основних соціальних груп населення: 2 272 грн – для дітей віком до шести років, 2 833 грн - від 6 до 18 років, 2 093 грн - для осіб, які втратили працездатність (мінімальна пенсія), 2 684 грн – для працездатних. Цього року зміна прожиткового мінімуму непередбачена.