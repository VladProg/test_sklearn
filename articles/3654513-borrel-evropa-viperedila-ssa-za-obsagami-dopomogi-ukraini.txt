Верховний представник Європейського Союзу з питань зовнішньої політики Жозеп Боррель заявив у вівторок, що спільна допомога Україні з боку європейських інституцій та країн-членів ЄС наближається до 50 млрд євро.

Про це передає Укрінформ з посиланням на Europapress.
Таким чином, за обсягами військової, фінансової та гуманітарної допомоги Києву в умовах російської агресії Європа випереджає Сполучені Штати.
"Європа повинна допомагати Україні захищатися від агресії, від якої та страждає. Я доклав багато зусиль, аби це стало можливим, щоб сформувати єдність навколо рішень, які дали Україні змогу вистояти", - сказав глава європейської дипломатії під час дебатів на пленарному засіданні Європарламенту в Страсбурзі.
Водночас він додав, що цієї допомоги "недостатньо", доки Україна продовжує страждати від систематичних нападів російської армії, яка намагається знищити сусідню країну.
"Ми повинні будемо підтримувати Україну, і не тільки у військовому плані. Ми повинні тримати двері відкритими для переговорів, але для миру потрібні двоє, а для війни – один", – наголосив він.
Він також зауважив, що ЄС повинен мати можливість вдаватися до "жорсткої сили", коли це необхідно, і мати потенціал впливу на міжнародній арені.
"На жаль, не всі думають, як ми – дехто віддає перевагу силі, а не праву. Ми повинні мати можливість на це реагувати", - додав він.
Як раніше повідомляло агентство, від початку війни міжнародні партнери виділили Україні понад 113 млрд євро, ця сума охоплює військову, фінансову та гуманітарну допомогу від урядів іноземних держав.