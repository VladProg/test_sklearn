Відомий американський музикант і виконавець Джеррі Лі Льюїс, якого називають одним із засновників рок-н-ролу, помер на 88-му році життя в Сполучених Штатах.

Про це повідомив у п’ятницю публіцист музиканта, передає Укрінформ із посиланням на спеціалізоване видання Rolling Stone.
«Льюїс помер у своєму будинку в окрузі Десото, штат Міссісіпі», - зазначає видання.
Відомо, що два сінгли Льюїса, які вийшли в 1957 році, «Whole Lotta Shakin' Goin' On» і «Great Balls of Fire», були одними з перших і найпримітивніших хітів рок-музики. Їх асоціюють з появою перших рок-н-рольних композицій.

Сам Льюїс говорив про це так: «Я створив рок-н-рол ще до того, як вони взагалі подумали про рок-н-рол. Коли з’явився Елвіс (Преслі – ред.), він був «рокабіллі» (одна з ранніх форм рок-н-ролу, яка поєднувала елементи ритм-енд-блюзу та кантрі-енд-вестерну). Коли я представив «Whole Lotta Shakin’ Goin’ On», це був рок-н-рол. Тоді й з’явилася назва «рок-н-рол».

Протягом усього свого життя Льюїс боровся із алкогольною залежністю й одного разу випадково підстрелив члена своєї музичної групи. Утім, його кар’єру було зруйновано, коли стало відомо про незаконне одруження музиканта із 13-річною родичкою. Пара розлучилася у 1970-му, утім цей шлюб кидав тінь на творчість Льюїса усе його життя. Загалом музикант одружувався сім разів.

Три роки тому у Льюїса трапився інсульт, внаслідок якого він на певний час втратив змогу ходити та використовувати праву руку, однак із часом зміг відновитися. Наразі невідомо, що стало причиною його смерті.
Як відомо, рок-н-рол вважається однією з потужних музичних течій, що виникла в США у 1950-х роках. Він характеризується простою мелодією, побудованою на рифах, що супроводжується важким, монотонним і одноманітним ритмом.
Фото: Hulton Archive/Getty Images