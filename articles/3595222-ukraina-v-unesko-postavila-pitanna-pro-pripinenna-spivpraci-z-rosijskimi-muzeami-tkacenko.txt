Україна поставила в ЮНЕСКО питання про припинення будь-якої співпраці з російськими музеями.

Про це заявив міністр культури та інформаційної політики Олександр Ткаченко в ефірі національного телемарафону, повідомляє кореспондент Укрінформу.
“Ми поставили в ЮНЕСКО питання перед нашими західними партнерами, різними інституціями щодо припинення будь-якої співпраці з російськими музеями… Користуватися російськими наративами про те, що вони про велику російську культуру, ми вважаємо злочином також. Тому що вони, власне, використовують цей наратив великої так званої російської культури як зброю, не гіршу, а часом, на жаль, ще ефективнішу, ніж їхні ракети. Тому припинення будь-якої співпраці, позбавлення росіян можливості впливати на процеси в ЮНЕСКО... ми і просуваємо", - заявив очільник МКІП.
За його словами, багато закладів це підримали на початку повномасштабної війни. Нині ж спостерігаються певні спроби росіян"відмотати назад" цей процес, проте переважна більшість цивілізованих країн підтримують ідею “cancel Russian culture” ("скасування російської культури") і особливо її “видатних” представників”, заявив Ткаченко.
Він також нагадав, що МКІП звернулося до ЮНЕСКО, аби зафіксувати план росіян вивезти українські культурні цінності з Криму.
“Можливо, вони щось відчувають, в тому числі й повернення України до Криму, але ми маємо вжити всіх юридичних доступних заходів… і наголосити на тому, що це безперечно є факт воєнного злочину, тому що ми знаємо, що за час окупації Криму були вчинені протиправні дії і з приводу об’єктів ЮНЕСКО в Бахчисараї, Херсонесі, і все це, відповідно, має “лягти” на репарації росіян. Але для нас також важливо задіяти міжнародні організації , щоб запобігти подальшому незаконному трафіку імовірному музейних цінностей з Криму у світі”, - заявив міністр культури та інформполітики.
За його словами, у Криму близько 30 заповідників та музеїв, понад 1 млн 200 тисяч експонатів.
“Але ту інформацію, яку ми отримали від нашого Генштабу, що вони (російські загарбники - ред.) починають чи планують евакуацію українських цінностей, ми не могли не зафіксувати як черговий крок окупаційної влади щодо предметів, які є складовою української культурної спадщини, світової культурної спадщини. Відповідно, до них має бути ставлення з повагою,.. щоб унеможливити будь-які незаконні дії щодо української культурної спадщини в Криму”, - наголосив Ткаченко.
Як повідомляв Укрінформ, за даними Генерального штабу Збройних сил України, у тимчасово окупованому Криму загарбницька влада видала наказ, у якому визначила порядок «евакуації» музеїв. Зокрема, для місцевих закладів затверджені плани внутрішньої (у межах регіону) й зовнішньої (на територію росії) «евакуації». Встановлено, що першочерговій евакуації підлягають експонати, що мають найбільшу матеріальну цінність.
Міністерство культури та інформаційної політики України закликало ЮНЕСКО й усіх міжнародних партнерів відреагувати на рішення так званої влади тимчасово окупованого Криму про початок «евакуації» музейних колекцій.