Дружина Президента Олена Зеленська вважає за доцільне створити українські культурні центри у країнах Європи та Азії, аби підтримувати присутність України у світовому культурному полі.

Таку думку вона висловила під час включення на щорічному форумі "Креативна Україна", який розпочався у Києві, повідомляє кореспондент Укрінформу.
Перша леді наголосила, що держава багато робить, аби зберігати присутність української культури у світі: відбуваються концерти, виставки художників та фотографів за кордоном.
“І впевнена, що ми не маємо зупиняти ці темпи. Мені здається, що було б доречним створювати мережу українських культурних центрів у світі, починаючи з Європи і закінчуючи країнами Азії. Тому що це було б дійсно чудовим інструментом для того, щоб присутність України в культурному полі цих країн не зменшувалася... Мені здається, що, наприклад, якщо в Парижі нам вдасться відкрити український культурний центр, він був би дійсно міцним інструментом для культурної експансії України в цій державі”, - сказала Зеленська.
За її словами, зараз до України прикута увага всього світу через війну. Водночас вона висловила переконання, що цей інтерес потрібно посилювати.
“Мені дуже приємно, що навіть зараз під час своїх особистих контактів я відчуваю, що не тільки зацікавленість та інтерес до нашої культури та України в цілому підвищився - люди у світі починають відрізняти українську культуру від, наприклад, російської, з якою іноді нас раніше плутали. Це приємно, і я впевнена, що маємо продовжувати нашу роботу”, - сказала дружина Президента.
На її переконання, важливо показати, що українська культура -, історія, філософія, література - багата, і ми нею пишаємося.
“Я впевнена, що те, що ми робимо, чим ми пишаємося, буде цікаве і світові. Ми не зупинимося і разом будемо продовжувати свою роботу для того, щоб зацікавленість українською культурою не втрачалася”, - підкреслила перша леді.
Як повідомлялося, Міжнародний форум "Креативна Україна" є найбільшою у Східній Європі платформою для обговорення напрямків державної політики у сфері культури та креативних індустрій.
Форум відбувається з 2017 року. Його засновником та головним організатором є Міністерство культури та інформаційної політики.
Фото: ОП