У Державній міграційній службі України заявили, що не відмовляли в оформленні документів на право проживання в Україні громадянам білорусі, які захищали територіальну цілісність нашої держави в полку «Кастуся Каліновського».

Про це йдеться у заяві Державної міграційної служби України щодо поширеної в ЗМІ інформації про начебто відмову в оформленні документів на право проживання в Україні громадянам білорусі, які захищали територіальну цілісність нашої держави, передає Укрінформ.
«Державна міграційна служба спростовує висвітлену в соцмережах та ЗМІ інформацію щодо відмови в оформленні документів на право проживання в Україні громадянам Республіки Білорусь, які захищали територіальну цілісність нашої держави в полку «Кастуся Каліновського». На підставі перевірки не встановлено жодного факту офіційного звернення, а відповідно і відмови зазначеним громадянам РБ в оформленні будь-яких документів на право проживання в Україні», - уточнили у відомстві.
За даними ДМСУ, під час особистого прийому іноземці підтвердили, що вони не зверталися до підрозділів ДМС з офіційними заявами і офіційних відмов також не отримували.
Окремо зазначається, що ДМС дотримується послідовної політики щодо врегулювання правового статусу іноземців, які захищали територіальну цілісність України, виходячи із конкретної ситуації кожної особи.
«Відповідно, керівництву Головного управління міграційної служби Львівської області поставлено завдання детально розібратися в обставинах, викладених в повідомленні, та вжити всебічних заходів для вирішення питання. Наразі вказані іноземці розпочали офіційні процедури врегулювання свого статусу перебування на території України», - заявили в ДМСУ.
У пресслужбі поінформували, що для уникнення можливих непорозумінь у подібних випадках іноземцям та особам без громадянства необхідно своєчасно звертатися до підрозділів ДМСУ щодо вчасного оформлення необхідних документів для законного перебування на території України.
Раніше колишній білоруський доброволець Олексій Лазарєв (позивний «Вуж») заявив, що у нього не прийняли документи на отримання посвідки на постійне проживання в Україні. За інформацією ЗМІ, його дружині Вероніці Янович, яка є ексбійцем полку Калиновського (позивний «Сон»), в Україні нібито відмовили у статусі біженки.