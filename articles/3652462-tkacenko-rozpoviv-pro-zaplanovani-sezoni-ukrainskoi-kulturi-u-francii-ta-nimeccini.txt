Україна під час сезонів української культури представлятиме у країнах Європи концерти колективів і поп-зірок та тимчасові виставки.

Про це розповів міністр культури та інформаційної політики Олександр Ткаченко в інтерв'ю Укрінформу.
"Під час сезонів відбудуться кілька подій одночасно: концерти різних колективів, виступи поп-зірок, виставки артефактів тощо, що триватимуть впродовж тижня або 10 днів. Ми ведемо переговори як з французами, так і німцями", - сказав Ткаченко.
Очільник МКІП зазначив, що саме бурхлива активність, зосереджена в невеликому проміжку часу, відрізняє сезони від інших мистецьких проєктів - точкових акцій - гастролей оркестрів та виставок.
"Коли ж ми говоримо про конкретні точкові акції - вони тривають постійно, їх було вже понад 1000", - підкреслив він.
Ткаченко також поінформував, що незабаром відбудеться імерсивна виставка у Парижі, а також планується створення муралу у Брюсселі.
Як повідомляв Укрінформ, очільник МКІП Олександр Ткаченко під часзустрічі із мером Брюсселя Філіпом Клозом та головою відділу культури та туризму Брюсселя Дельфін Уба обговорив сезони української культури у Брюсселі в 2023 році.