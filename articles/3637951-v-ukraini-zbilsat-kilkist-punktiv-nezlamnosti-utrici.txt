В Україні вже працює понад п'ять тисяч «пунктів незламності», але найближчим часом їх кількість буде збільшена втричі.

Про це Прем'єр-міністр України Денис Шмигаль сказав на засіданні уряду, передає Укрінформ.
“Наразі вже працює понад п'ять тисяч "пунктів незламності". У наших планах найближчим часом збільшити їхню кількість утричі”, - сказав Шмигаль.

За його словами, КМУ створить Координаційний штаб під головуванням віцепрем’єр-міністра Олександра Кубракова, який опікуватиметься питанням розгортання мережі "пунктів незламності".
“У цих надскладних умовах "пункти незламності" дійсно стають порятунком для сотень тисяч українців. Уряд визначив єдині стандарти їх роботи по всій Україні. Люди матимуть доступ до однакового набору послуг. Це тепло, зв’язок, доступ до води та електроенергії”, - додав Прем'єр.
Заступник керівника Офісу Президента Кирило Тимошенко розповів на брифінгу, що в Україні зараз організовано роботу 5521 "пункту незламності".
Він повідомив, зокрема, що на деокупованій території Херсонщини розгорнуто 21 "пункт незламності".
Також, за його словами, додатково відкрито такі пункти в Рівненській, Одеській, Полтавській та Запорізькій областях.
Як повідомляв Укрінформ, в Україні, крім «пунктів незламності», відкриваються також «пункти незламності відповідального бізнесу».