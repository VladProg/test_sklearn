Японське агентство міжнародного співробітництва (JICA) поновлює роботу в Україні та зосередиться на питаннях відновлення.

Про це повідомив Прем’єр-міністр України Денис Шмигаль у Телеграмі.

Він зауважив, що поновлення роботи JICA є гарною новиною до 31-ї річниці встановлення дипломатичних відносин України та Японії.
Шмигаль розповів, що з послом Японії в Україні Кунінорі Мацудою обговорив подальшу підтримку нашої держави у різних сферах. Пріоритет: енергетика, відбудова житла, гуманітарне розмінування та підтримка малого й середнього бізнесу в Україні. «Порушили питання щодо ситуації на Запорізькій АЕС. Закликав японських партнерів сприяти санкційним обмеженням проти російської ядерної галузі», - додав Шмигаль.
Глава уряду подякував за лідерство Японії під час головування в G7.
Як повідомлялося, уряд Японії виділив $95 мільйонів доларів на відновлення України через Програму розвитку ООН. Японія планує взяти участь у проєктах з відновлення українського енергетичного сектору на основі новітніх технологій, зокрема співпрацювати у будівництві малих модульних реакторів та спільно реалізовувати водневі проєкти.
Агентство JICA – всесвітньо відома японська урядова організація з надання технічної, грантової допомоги та пільгових кредитів урядам іноземних держав.
У 2017 році агентство JICA відкрило регіональний офіс в Україні.
Фото: Денис Шмигаль, Телеграм