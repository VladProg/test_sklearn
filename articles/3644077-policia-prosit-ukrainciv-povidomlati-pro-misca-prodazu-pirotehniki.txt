У Нацполіції закликали громадян інформувати про місця, де здійснюється продаж піротехнічних засобів, використання яких e нашій країні заборонено.

Про це в ефірі телемарафону "Єдині новини" сказала речниця НПУ Мар'яна Рева, передає кореспондент Укрінформу.
За її словами, заборона на використання піротехнічних засобів на всій території України автоматично означає і заборону на їх продаж. За це передбачена адміністративна відповідальність - як правило, штраф.
“Звісно, що проводяться відповідні рейди, і за це відповідальною є не лише поліція, а й інші органи контролю. Такі точки перевіряються, ми реагуємо на повідомлення громадян, тому звертаємося до всіх: якщо вам відомо, що десь продають піротехніку, яка є забороненою, телефонуйте на 102, повідомляйте”, - закликала Рева.
Вона запевнила, що поліція реагуватиме на цю інформацію або передаватиме її іншим органам.
Як повідомлялося, глава Нацполіції Ігор Клименко заявив, що правоохоронці реагуватимуть на використання піротехнічних засобів з усією суворістю закону.