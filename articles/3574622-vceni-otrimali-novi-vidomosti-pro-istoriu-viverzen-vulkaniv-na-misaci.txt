Група дослідників з Китаю виявила геологічні докази щонайменше чотирьох викидів вулканічних порід у вигляді шарів потоків вулканічної лави, які свого часу заповнили район, де здійснив посадку китайський зонд "Чаньє-5", запущений у рамках дослідної місії на Місяці.

Як передає Укрінформ, про це повідомляє Сіньхуа.
Китайський зонд "Чаньє-5" наприкінці 2020 року доставив на Землю зразки місячного ґрунту вагою близько 1 731 грам. Район посадки "Чаньє-5" у північно-східній частині басейну Океан бур вважається одним із наймолодших базальтових утворень на поверхні Місяця.
Вчені кажуть, що цей регіон багатий на теплогенеруючі елементи, такі як уран, торій і калій, які, ймовірно, відповідають за підтримку тривалої вулканічної активності на Місяці.
«Таким чином, вивчення товщини базальтового масиву та швидкості потоку вулканічних мас під час вивержень у районі посадки "Чаньє-5" сприятиме подальшому прогресу в розумінні процесів вулканічної активності на Місяці та історії теплової еволюції в її надрах», - сказав Ду Цзюнь, який очолив дослідний проєкт.
Щоб відповісти на ці питання, експертами з Національного центру космічних наук при Академії наук Китаю та інших установ Китаю було проведено дослідження товщини базальтових шарів у районі посадки зонда "Чаньє-5", результати якого показали, що тут сталося як мінімум чотири вулканічні виверження, які залишили по собі чотири шари з медіанною товщиною кожного 230 метрів, 70 метрів, 4 метри і 36 метрів відповідно.
При цьому, згідно з дослідженням, швидкість потоку виверження базальтової лави в районі посадки "Чаньє-5" значно збільшилася близько 2 млрд років тому.
«Очікується, що отримані результати забезпечать нові обмеження для існуючих моделей термохімічних і кінетичних процесів на Місяці і таким чином нададуть вагомі докази для пояснення тривалості та масштабу вулканічної активності на ньому», - сказав Ду Цзюнь.
Як повідомляв Укрінформ, китайські астрономи оновили геохронологічну модель Місяця на основі датування зразків місячного ґрунту, доставленого на Землю зондом КНР "Чаньє-5".