У Координаційному штабі з питань поводження з військовополоненими відбулася зустріч з рідними військовослужбовців, які об’єдналися в громадську організацію «Знайти і повернути героїв 57 бригади 34 батальйону».




Як передає Укрінформ, про це Координаційний штаб повідомляє в Телеграмі.
«На питання близьких відповіли представники Координаційного штабу, Збройних сил, Національної поліції та Міжнародного комітету Червоного Хреста (МКЧХ)», - ідеться в повідомленні.
Представниці МКЧХ повідомили, що їм вдалося отримати доступ до деяких місць утримання полонених як у росії, так і на тимчасово захоплених територіях.
Переліки утримуваних, яких вони там відвідали, передали на підтвердження російській стороні. Детальну інформацію МКЧХ не розголошує, щоб і надалі мати зв'язок з обома сторонами.
Рідні полонених зазначили, що знають про місця утримання, але не мають з ними жодного зв’язку. До того ж, жоден військовополонений не підтверджений росією через МКЧХ за дев’ять місяців полону.
«Представниці Червоного Хреста повідомили, що працюють над отриманням доступу до якомога більшої кількості місць утримання, щоб зібрати інформацію про наших полонених. Також представники МКЧХ запевнили, що інформацію про Захисників, яку отримали в місцях утримання, вони передають близьким», - сказано в повідомленні.
Своєю чергою, представник Нацполіції відповів на питання, чому в рідних інколи немає комунікації зі слідчими, які ведуть кримінальні провадження полонених чи зниклих безвісти.
«Зараз триває робота над тим, щоб справами полонених і зниклих займалися окремі співробітники, які не будуть розслідувати побутові злочини. Тоді в них буде більше часу і на розслідування, і на комунікацію з близькими», - ідеться в повідомленні.
Також на онлайн-зв’язку з присутніми були представники 57-ї окремої мотопіхотної бригади та військової частини, які відповіли на запитання родин військовополонених.
Як повідомляв Укрінформ, з російського полону за минулий рік вдалося визволити 1596 осіб, серед яких - військові та цивільні.
Фото: Координаційний штаб