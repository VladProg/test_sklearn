Президент Володимир Зеленський провів зустріч із сенаторами Сполучених Штатів Америки Ліндсі Гремом, Річардом Блюменталем і Шелдоном Вайтгаузом, які перебувають з візитом у Києві.

Як передає Укрінформ, про це повідомляє сайт Президента.
Зеленський подякував сенаторам за допомогу в організації його грудневого візиту до Сполучених Штатів.





Глава держави наголосив, що, перебуваючи у Вашингтоні, відчув потужну підтримку всього американського народу: «Я ціную організацію цього візиту. Хочу подякувати всім вам, усьому суспільству, усім американцям».




Зеленський висловив окрему подяку за надання Сполученими Штатами Америки чергового пакета оборонної допомоги Україні, який був оголошений напередодні.






«Він включатиме необхідну нам військову техніку та боєприпаси. США є лідером у цьому надзвичайно важливому питанні», – зазначив Президент України.





Він поінформував сенаторів про ситуацію на передовій та заходи, яких вживають для протидії російській агресії та звільнення всіх тимчасово захоплених територій.




Зеленський також поінформував, що звернувся до учасників засідання у форматі «Рамштайн» і закликав партнерів невідкладно надати Україні озброєння, необхідне для швидкої перемоги над агресором.




Під час зустрічі відбувся обмін думками щодо подальших кроків, які могли б сприяти посиленню підтримки України з боку Конгресу США. Окремо обговорювалося питання нарощування санкційного тиску на рф, зокрема щодо визнання пвк «вагнер» терористичною організацією.




Глава держави подякував сенаторам Сполучених Штатів за співчуття у зв’язку з трагедією в Броварах, унаслідок якої загинули керівники Міністерства внутрішніх справ та мирні жителі міста.




Як повідомляв Укрінформ, речниця Білого дому Карін Жан П’єр 17 січня наголосила, що Президент США Джо Байден має намір виконувати обіцянку, яку він дав Президенту Зеленському, що Сполучені Штати надалі забезпечуватимуть Україну всім необхідним для самозахисту, в тому числі, системами ППО для захисту від російських ракет.
Фото: president.gov.ua