Уряд Швеції пообіцяв виділити 1,947 млн доларів (20 мільйонів шведських крон) Міжнародному агентству з атомної енергії (МАГАТЕ) на підтримку його місії з ядерної безпеки в Україні.

Про це повідомляє Укрінформ із посиланням на CNN.
«Унаслідок російської агресії ми спостерігали кілька атак у безпосередній близькості від атомних електростанцій упродовж останнього року, що створює дуже значні ризики. Посилення важливої роботи МАГАТЕ щодо підтримки та підвищення безпеки українських атомних електростанцій є терміновим питанням», – сказав міністр міжнародного розвитку та зовнішньої торгівлі Швеції Йохан Форсселл.
Як повідомляв Укрінформ, у четвер експерти Міжнародного агентства з атомної енергії, які перебувають на Запорізькій АЕС, заявили про потужні вибухи за межами станції, що вказують на військові дії поблизу об’єкта.
В середу вранці пролунало вісім сильних вибухів, від яких завібрували вікна в офісах АЕС, у четвер їх було ще більше, заявив генеральний директор МАГАТЕ Рафаель Гроссі.