Польща і Євросоюз готові на ембарго на дизпаливо з росії, яке набирає чинності з 5 лютого, адже нові шляхи постачання з Близького Сходу, США і Китаю дозволять замінити російський дизель.

Про це заявив головний економіст польського нафтового концерну PKN Orlen Адам Чижевський, передає Укрінформ.
“З нашої точки зору, загрози дефіциту дизпалива немає. Про запровадження ембарго на пальне з росії було оголошено понад пів року тому. Тому був час, щоб усі підготувалися до цього”, - зазначив Чижевський.
Він додав, що дефіцит дизеля на світовому ринку може додатково поповнити Китай, який останнім часом значно збільшив експорт палива. Вже в листопаді Китай експортував 500 тис. тонн барелів дизельного пального на добу.
На його переконання, немає побоювання, що в Польщі бракуватиме нафтопродуктів, зокрема дизпалива.
Головний економіст PKN Orlen нагадав, що його концерн уже в лютому 2022 року, незабаром після початку війни, відмовився від імпорту російського дизпалива.
Чижевський зазначив, що PKN Orlen нині купує пальне в нідерландському хабі ARA (Антверпен, Роттердам, Амстердам,), куди воно потрапляє з Близького Сходу та із США. Станом на сьогодні, імпорт забезпечує понад 30% потреб Польщі в паливі.
Він зазначив, що польський концерн, відмовляючись від купівлі дизпалива в росії, усвідомлював, як це впливає на кошти імпорту, оскільки він вже за це платить. Відтак ніщо не вказує на те, що з приводу ембарго ціни на пальне в Польщі могли б зрости ще більше.
Чижевський також переконаний, що ринок бензину в Польщі та Європі не постраждає в результаті ембарго, оскільки росія не експортує бензин.
Експерт підкреслив, що росія постачала в Європу понад 700 тис. тонн барелів дизельного пального на день. Відтак, для тих, хто досі імпортував дешевше пальне зі сходу, певним викликом може стати зміна маршрутів доставки, оскільки баланс попиту та пропозиції в їхньому випадку може бути дещо жорсткішим.
Як повідомлялося, ЄС запровадив ембарго на імпорт російської нафти на європейський ринок морськими шляхами, а також граничне цінове обмеження 60 доларів США за барель для її постачань до третіх країн з використанням європейських суден або торговельних послуг. З 5 лютого подібні обмеження діятимуть і щодо російських нафтопродуктів.