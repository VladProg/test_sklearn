Європейський Союз має намір ухвалити ряд заходів, покликаних завадити компаніям обходити запроваджені проти росії санкції.

Як повідомляє кореспондент Укрінформу, про це із посиланням на слова міністра економіки Німеччини Роберта Хабека пише CNN.

“Пропозиція включає внесення до санкційного переліку компаній, які обходять санкції через треті країни, що зупинить торгівлю із ними, задля припинення постачання товарів до росії”, - йдеться у матеріалі.

Зазначається, що за офіційними даними, “суттєвий обсяг” підсанкційних товарів експортувався із ЄС до росії через “певні треті країни”.
“Це - не пересічне порушення”, - наголосив Хабек.
Він додав, що ухилення від дотримання санкцій вже є злочином і у разі доведення умисного наміру, ці компанії будуть “покарані й переслідуватимуться за законом”.

На переконання уряду Німеччини, країни ЄС мають на національному рівні “протидіяти цим діям з обходження санкцій більш ефективно”.
“Хабек припустив можливість ухвалення нового пакету санкцій проти росії, який зосередиться на “посиленні боротьби із уникненням санкцій”, - підсумовує CNN.
Нагадаємо: Японія, яка зараз головує в G7, проведе зустріч глав фінансових міністерств та центробанків країн Великої сімки, щоб обговорити їхню відповідь на війну росії в Україні, включаючи нові санкції.