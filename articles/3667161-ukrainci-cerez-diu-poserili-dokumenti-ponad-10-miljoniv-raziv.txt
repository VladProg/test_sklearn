Понад 10 млн разів українці пошерили документи через застосунок «Дія».

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
«Революційна послуга, яка повністю змінила філософію у відносинах між державою та людиною. Коли вам більше не потрібно робити десятки копій, щоб відкрити банківську картку, застрахувати авто, вступити до університету, отримати послугу в ЦНАПі тощо. Просто кілька кліків у застосунку», - заявив Федоров.
За його словами, ділитися документами через «Дію» зручно та безпечно, адже цифрова копія передається лише з вашого дозволу в зашифрованому вигляді.
«А ще це екологічно та економно. Тому що завдяки шерингу заощадили як мінімум 10 млн папірців та 30 млн грн на друці та скануванні документів», - відзначив Федоров.
Як повідомляв Укрінформ, Мінцифри комунікує з більш як п’ятьма країнами щодо впровадження застосунку «Дія».