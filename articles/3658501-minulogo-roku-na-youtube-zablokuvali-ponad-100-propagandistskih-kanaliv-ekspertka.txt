На платформі Youtube створюється досить велика кількість пропагандистських каналів, і Центр протидії дезінформації при РНБО відстежує всі канали на Youtube, які розповсюджують пропаганду.

Про це під час брифінгу в Медіацентрі Україна - Укрінформ повідомила старша аналітикиня Центру протидії дезінформації при РНБО Марина Воротинцева.

“Тільки за минулий рік було заблоковано більш як сто таких каналів, видалено весь контент. Ми верифікуємо ці канали, визначаємо адміністраторів і працюємо з адміністрацією Гугла” - зауважила Воротинцева.
Представниця РНБО також зазначила, що не всі їхні прохання виконуються - для заблокування певного джерела пропаганди на Youtube вони мають надати аргументоване звернення.
“Коли ми достатньою мірою готуємо доказову базу з приводу цього контенту - канали блокуються”, - уточнила аналітикиня.
Відповідаючи на питання, Воротинцева також розповіла, що є й такі сайти, які маскуються під європейські медіа. На перший погляд, відрізнити їх від професійних доволі складно.
“Ми дуже потужно працюємо зі світовими корпораціями, які блокують доступ до певних вебсайтів. Останніми місяцями ми виявили мережу, понад 300 сайтів, які імітують європейські медіа”, - сказала вона.
За її словами, пересічний іноземець у пошуку новин, відкривши такий сайт, спочатку не помітить ніякої різниці.
“Такий сайт дуже схожий на реальне медіа, написане гарною мовою. Але якщо ви почитаєте його кілька днів, то побачите усю улюблену риторику російської пропаганди: геї, масони, українські нацисти, фашисти, українські жінки, які забирають чоловіків з європейських родин і т.д.”, - додала експертка.
Окремо Воротницева також зауважила, що більшість таких сайтів вже не працює.
Як зазначалося, 20 січня у РНБО спростували фейк про знищення росіянами американського танка Abrams.