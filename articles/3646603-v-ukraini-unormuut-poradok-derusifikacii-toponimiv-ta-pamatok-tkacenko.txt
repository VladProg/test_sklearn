Ухвалення закону щодо подолання наслідків русифікації унормує актуалізований в 2022 році процес ліквідації російських наративів, закладених у топонімах та пам'ятках.

Про це повідомив міністр культури та інформаційної політики Олександр Ткаченко в ефірі марафону "Єдині новини", передає Укрінформ.
"Уряд схвалив закон, який зараз знаходиться на розгляді Верховної Ради, щодо подолання наслідків русифікації. Він дозволить продовжити в законний спосіб процес боротьби з сотнями назв вулиць Пушкіна, який вже відбувався минулого року", - сказав він.
Ткаченко зазначив, що закон має унормувати порядок усунення топонімів та російських пам'яток, які є в Україні, що має зменшити вплив російських/імперських наративів.
"Це один із секторальних трендів, якими ми будемо опікуватися – "подалі від москви", "подалі від російських наративів". Цьому має сприяти ухвалення закону щодо подолання наслідків русифікації", - сказав міністр.
Як повідомлялося, наприкінці грудня 2022 року в Одесі демонтували монумент "засновникам Одеси", який ще називають пам’ятником російській імператриці Катерині II.
30 листопада учасники 16-ї сесії Одеської міськради ухвалили рішення про демонтаж цього пам’ятника та перенесення на тимчасове зберігання до Художнього музею, а пізніше - до паркового комплексу "Імперського та радянського минулого", який ще належить створити. Також було вирішено демонтувати пам’ятник Суворову.
Фото: МКІП