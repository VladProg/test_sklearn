Предстоятель Православної церкви України, митрополит Епіфаній привітав українських воїнів з Різдвом Христовим.

Як передає Укрінформ, про це повідомляє пресслужба ПЦУ.
«Предстоятель автокефальної Української православної церкви 6 січня 2023 року звершив у кафедральному Свято-Михайлівському Золотоверхому соборі молебень за перемогу України над агресором та за всіх захисників Батьківщини. Під час відправи лунали молитовні прохання за українських воїнів, за владу і наш народ», - йдеться у повідомленні.

Як зазначається, Епіфаній звернувся до присутніх зі словом та відзначив воїнів військової частини 7302 церковними нагородами.

«Сьогодні ми просимо, щоби наступний рік став роком перемоги та вигнання агресора. Тож напередодні Різдва хочу привітати вас – воїнів – новітніх героїв, а у вашій особі всіх наших захисників. Усі ми прагнемо миру, але справедливого миру, який настане після нашої перемоги», – сказав Предстоятель ПЦУ.

Після відправи відбувся Різдвяний вертеп та лунали святкові колядки.

Як повідомлялося, предстоятель Православної церкви України митрополит Епіфаній 7 січня вперше проведе богослужіння з нагоди Різдва Христового в Успенському соборі Києво-Печерської лаври.