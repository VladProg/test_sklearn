російська делегація запросила до участі в Раді Безпеки ООН засновника гурту «Пінк Флойд» Роджера Вотерса, який відкрито підтримує агресію рф проти України.

Про це повідомляє власний кореспондент Укрінформу в Нью-Йорку.


Водночас постійний представник України при ООН Сергій Кислиця нагадав членам Радбезу, що Вотерс вважає путіна «новим гітлером», про що заявив в одному з інтерв’ю.


«Коли я чую, як російський посол розповідає про чергову вигадану версію цілей так званої «спеціальної воєнної операції», все, що я можу йому сказати, це те, що свині можуть літати», – сказав Кислиця, апелюючи до відомої англійської приказки про нереальні бажання, а також до антисемітських шоу Вотерса, на яких він використовував надувних свиней із зіркою Давида.
Кислиця нагадав, що Вотерс має намір виступати в москві, бо, мовляв, росія не вдається да геноциду корінних народів. При цьому постпред процитував експрезидента Монголії Цахіагійна Елбегдоржа, який закликав путіна зупинити агресію, оскільки «з початку цієї кривавої війни найбільше постраждали етнічні меншини, які живуть у росії» – буряти, тувинці, калмики. «Їх використовують як гарматне м'ясо», – наголошував монгольський політик.


«Я здивований, що сьогодні він (Вотерс - ред.) не надув гігантську повітряну кулю у формі свині в залі Радбезу, як це було на багатьох його шоу в минулому. Що б це могло бути цього разу, пане Вотерсе, – свині зі свастикою та серпом і молотом, як на деяких ваших виступах?.. Чи, можливо, обличчя путіна й гітлера?» – звернувся Кислиця до музиканта.


Дипломат зауважив, що «бринькати на гітарі» Вотерсу личить більше, ніж «читати лекції Раді Безпеки про те, як вона має виконувати свою роботу».


«Сьогодні російська делегація привнесла трохи попкультури, але як щодо того, аби замовити щось більш класичне? Як щодо «Лебединого озера» на 17 лютого – повнометражного, чотириактного, тригодинного дійства, яке росіяни так звикли переживати, коли помирає їхній черговий диктатор. Брежнєв, Андропов, Черненко... І ми знаємо ім'я наступного», – сказав Кислиця.


Як повідомлялося, 17 лютого росія скликає засідання Ради Безпеки ООН, приурочене до річниці підписання так званої «Другої Мінської угоди».


У середу Рада Безпеки ООН зібралася на вимогу росії для поширення брехливих наративів щодо постачання західної зброї Україні та виправдання своєї війни.


Нагадаємо, в інтерв'ю The Chris Hedges Report 30 вересня 2022 року Вотерс сказав: «Як ми можемо зупинити цю війну? Ну, очевидно, ви повинні поговорити з володимиром путіним, який є новим гітлером».