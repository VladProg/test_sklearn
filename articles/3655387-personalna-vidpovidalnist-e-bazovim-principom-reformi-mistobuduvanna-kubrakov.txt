Законопроєкт №5655, який у грудні 2022 року Верховна Рада підтримала у другому читанні, забезпечує персональну відповідальність чиновників через максимальну цифровізацію всіх етапів будівництва.

Про це заявив віцепрем'єр-міністр з відновлення – міністр розвитку громад, територій та інфраструктури Олександр Кубраков, передає Укрінформ із посиланням на пресслужбу міністерства у Фейсбуці.
«Один із важливих пунктів – електронний ключ, завдяки якому підписуються рішення в е-системі. Критики наполягають, що він має бути один на все місто чи громаду. Але ми виступаємо за персональну відповідальність за кожну дію або бездіяльність чиновника. Це системне світоглядне рішення, маємо врешті позбутися колективної безвідповідальності», - зазначив він.
Віцепрем'єр наголосив, що в межах реформи громади отримують можливість контролювати на кожному етапі будівництво всіх об'єктів, що зводяться на їх території. Для них зміна регуляції – створення конкуренції серед забудовників.
«Зазвичай у невеликих громадах самі люди в більшості випадків і є замовниками. Їм потрібні нормальні правила для роботи, і цим законопроєктом для них багато що спрощується і впорядковується. Основне – усунення людського фактора і прозорість прийняття рішення», - резюмував Кубраков.
Як повідомлялось, 13 грудня 2022 року Верховна Рада підтримала у другому читанні законопроєкт №5655, який запроваджує комплексну реформу у сфері містобудування. Він передбачає максимальну цифровізацію процесів, автоматизацію видачі дозвільної документації, розширення повноважень місцевого самоврядування та посилення відповідальності за правопорушення.
Водночас частина експертів не підтримали документ. Критики вважають, що він грає на руку великим забудовникам, нівелює роль органів місцевого самоврядування та сприяє хаотичній і безвідповідальній забудові. Петиція з проханням ветувати закон вже набрала необхідну кількість голосів. Документ перебуває на підписі в Президента України.