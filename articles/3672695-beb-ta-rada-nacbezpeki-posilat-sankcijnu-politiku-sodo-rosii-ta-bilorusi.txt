Бюро економічної безпеки та Рада національної безпеки і оборони підписали Меморандум про співробітництво задля практичної реалізації обміну інформацією, що спрямована на удосконалення санкційної політики в Україні.

Про це передає Укрінформ з посиланням на пресслужбу БЕБ.
"За допомогою Меморандуму про співробітництво ми зможемо ефективніше застосовувати, змінювати чи скасовувати санкційні обмеження, а також взаємодіяти в питаннях примусового вилучення в Україні об’єктів права власності рф та її резидентів", – зазначив директор БЕБ Вадим Мельник.

Керівництво БЕБ та РНБО домовилися про проведення спільних досліджень та аналізу у сфері посилення санкційної політики, обмін інформацією, пов’язаною з реалізацією та моніторингом її ефективності, та іншою інформацією.
Меморандум передбачає створення спільних робочих груп та консультаційних експертних об’єднань для розроблення концепцій та стратегій у санкційній сфері.
Як повідомлялося, детективи БЕБ арештували активи, майно та інші матеріальні цінності компаній, що прямо або опосередковано пов’язані з громадянами рф та рб, загальною вартістю понад 41 млрд грн.