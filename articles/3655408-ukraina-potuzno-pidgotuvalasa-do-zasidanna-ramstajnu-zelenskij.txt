Президент Володимир Зеленський запевнив, що Україна потужно готувалася до чергового засідання у форматі «Рамштайн» і має позитивні очікування щодо можливих результатів.

Про це він сказав під час спільної з президентом Європейської ради Шарлем Мішелем пресконференції у Києві.
"До "Рамштайну", ми готувалися потужно, провели кілька десятків важливих розмов. Є держави, яким низький уклін, тому що вони віддають своє все, все, що в них є, задля того, щоб ми своє все зберегли, а саме - наших людей. Тому подивимося пізніше, судитимемо по результатах "Рамштайну", очікування позитивні", - сказав Зеленський.
Президент розраховує на підтримку "хто чим може" від усіх партнерів.
Як повідомляв Укрінформ, засідання Контактної групи з питань оборони України у форматі «Рамштайн» за участі близько 50 країн заплановане цієї п’ятниці, 20 січня, в Німеччині.