Завдяки допомозі небайдужих людей музей Вінниці поповнився унікальною колекцією документів працівника дипломатичної місії УНР в Італії.


Про це у Телеграмі повідомив міський голова Вінниці Сергій Моргунов, передає Укрінформ.
«Унікальну колекцію - понад 50 позицій - отримав Музей Вінниці. Це документи, візитівки, марки, фотографії, які належали співробітнику дипломатичної місії УНР в Італії Сергію Пащенку та його дружині Розалії Вассер, яка була медсестрою в армії УНР, а згодом представляла Український Червоний Хрест за кордоном», - написав Моргунов.
За його словами, поповнити фонди музею вдалося завдяки допомозі небайдужих людей.
Як розповіли у Музеї Вінниці, Сергій Пащенко народився 26 вересня 1894 року в місті Лохвиця (нині Полтавська область). Розалія Вассер з’явилася на світ 27 грудня 1900 року у Коломиї. Народжені у різних імперіях на території роз’єднаної України, під час Перших Визвольних змагань вони боролись за українську державність. Зокрема, з документів дізнаємося, що Сергій Пащенко був військовим аташе дипломатичної місії УНР в Римі. Надзвичайна дипломатична місія УНР розпочала свою діяльність у вересні 1919 року. Італійський уряд встановив лише фактичні контакти з місією без юридичного визнання.

Серед комплексу документів, якими поповнилася колекція музею, є й візитівка Дмитра Антоновича – голови цієї місії, співорганізатора Центральної Ради, сина видатного історика Володимира Антоновича.
Розалія Вассер до 1920 року була медсестрою в Армії УНР, а пізніше постійною членкинею Українського Червоного Хреста за кордоном.
Після поразки Української революції 1917-1921 років Пащенко і Вассер опинилися в еміграції. В різні роки жили в Австрії, Швейцарії, Бельгії та Франції. Коли саме Сергій та Розалія побралися – невідомо.
Наразі команда музею опрацьовує кожен документ, щоб у майбутньому презентувати їх на одній з виставок.