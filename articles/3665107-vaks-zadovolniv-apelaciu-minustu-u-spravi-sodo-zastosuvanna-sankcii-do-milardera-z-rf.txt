Апеляційна палата Вищого антикорсуду задовольнила апеляційну скаргу Міністерства юстиції України у справі про застосування санкції до російського мільярдера.

Про це поінформувала пресслужба Апеляційної палати ВАКС, передає Укрінформ.
«3 лютого 2023 року Апеляційна палата ВАКС завершила розгляд апеляційної скарги Міністерства юстиції на рішення ВАКС від 23 січня 2023 року, яким частково задоволено вимоги Мін’юсту про застосування щодо російського мільярдера санкції, передбаченої п. 1-1 ч. 1 ст. 4 Закону України «Про санкції», та стягнення в дохід держави частини його нерухомого та рухомого майна. За результатами розгляду колегія суддів задовольнила апеляційну скаргу Міністерства юстиції України в повному обсязі», - заявили у пресслужбі.
Апеляційна палата ВАКС постановила стягнути у дохід держави 100 % частки в статутному капіталі ТОВ «Демурінський гірничо-збагачувальний комбінат»; майно, що належить комбінату: 3 будівлі, будинок, комплекс будівель та споруд загальною площею 6201 кв м, 2 трактори, 3 навантажувачі, екскаватор, 5 транспортних засобів, а також понад 14,4 млн грн на рахунках банку.
Судова установа постановила стягнути у дохід держави і 100 % частки в статутному капіталі ТОВ «Тай-Мінералс» та 100 % частки в статутному капіталі ТОВ «ІНВЕСТАГРО».
Це рішення набрало законної сили з моменту проголошення та оскарженню в касаційному порядку не підлягає.
Своєю чергою очільниця департаменту санкційної політики Мін’юсту Інна Богатих написала у Фейсбуці, що йдеться про російського мільярдера михайла шелкова.
«Апеляційна палата Вищого антикорупційного суду задовольнила апеляційну скаргу Міністерства юстиції України та стягнула в дохід держави активи російського олігарха михайла шелкова, які він намагався замаскувати як власність «українського інвестора», продавши напередодні повномасштабного вторгнення титановий комбінат за 3750 євро громадянці України», - поінформувала Богатих.

Як повідомлялося, 2 лютого у Мін'юсті заявили, що Міністерство юстиції подало позов до Вищого антикорупційного суду України про застосування санкцій до депутата держдуми рф анатолія аксакова.