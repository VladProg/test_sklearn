Міжнародна група з протидії відмиванню брудних грошей (FATF) призупинила членство росії.

Як передає Укрінформ, про це йдеться у заяві FATF.
«Дії рф суперечать основним принципам FATF, спрямованих на сприяння безпеці та цілісності світової фінансової системи. Вони також є грубим порушенням зобов’язань щодо міжнародної співпраці та взаємної поваги, згідно з якими члени FATF погодилися впроваджувати та підтримувати стандарти FATF. З огляду на зазначене, FATF вирішила призупинити членство російської федерації», - заявили у Групі.
У заяві зазначається, що за рф зберігаються зобов’язання щодо впровадження Стандартів FATF.
«рф повинна продовжувати виконувати свої фінансові зобов'язання. рф залишиться членом Глобальної мережі як активний член Євразійської групи з відмивання грошей (ЄАГ) і збереже свої права як члена ЄАГ. FATF буде стежити за ситуацією та розглядати на кожному своєму пленарному засіданні наявність підстав для скасування або зміни цих обмежень. FATF продовжує закликати всі юрисдикції залишатися пильними щодо загроз цілісності, безпеці та безпеці міжнародної фінансової системи, що виникають унаслідок війни рф проти України», - зазначили в Групі.
Також наголошується, що FATF рішуче засуджує загарбницьку війну рф проти України і закликає всі юрисдикції "залишатися пильними щодо загроз цілісності, безпеці та безпеці міжнародної фінансової системи, що виникають унаслідок війни рф проти України".
Як повідомлялося, міністр фінансів Сергій Марченко вкотре підтвердив позицію України про необхідність виключення росії зі списку країн - членів Міжнародної групи з протидії відмиванню брудних грошей (Financial Action Task Force, FATF).
FATF – це міжурядова організація, яка встановлює світові стандарти у сфері протидії відмиванню злочинних доходів та фінансуванню тероризму, оцінює відповідність цим стандартам національних систем боротьби з відмиванням брудних доходів. Інституцію заснували у 1989 році, її штаб-квартира у Парижі. Пленарні засідання, під час яких ухвалюються рішення, FATF проводить тричі на рік. Перше у 2023 році засідання триває з 20 до 24 лютого.