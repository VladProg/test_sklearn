Проєкт "Дія.City" отримав премію Red Dot у категоріях "бренд експіріенс" і "дизайн логотипу".

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
За його словами, Red Dot Design Award – одна з найпрестижніших премій у дизайні. Вона заснована ще у 1954 році. Свого часу премію отримували кращі світові компанії Apple, Google, Sony, Xiaomi та багато інших.

"Брати Red Dot – наша традиція. Раніше Дія отримала три нагороди, тепер – черга для інших проєктів Мінцифри. Круто, що проєкт "Дія.City" не тільки активно росте та розвивається, а й отримує топові нагороди", - підкреслив він.
Очільник Мінцифри також подякував Президенту Володимиру Зеленському, який "повірив у сміливу ідею створити одні з найкращих у світі умов для технологічних компаній".
Також Федоров висловив вдячність "профільному комітету ВРУ за правові рамки найзручнішого податкового простору для ІТ в Європі. Ухвалення законопроєкту створило умови для залучення міжнародних інвестицій в Україну. А також забезпечило ідеальний режим для компаній-резидентів — податки нижчі у 5 разів в порівнянні з загальною системою оподаткування".
Як повідомило Мінцифри в Телеграмі, тепер проєкт Дія.City буде представлений у щорічному виданні Red Dot Design Yearbook, а також у Музеї дизайну Red Dot в Ессені, який на сьогодні є найбільшим у світі зібранням досягнень сучасного дизайну.
Як повідомляв Укрінформ, станом на 19 липня до податкової та правової системи для технологічного бізнесу "Дія.City" вже приєдналися майже 300 компаній.