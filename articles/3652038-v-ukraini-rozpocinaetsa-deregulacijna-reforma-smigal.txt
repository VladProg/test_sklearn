Кабінет Міністрів України створив міжвідомчу робочу групу, яка перегляне кількість інструментів державного регулювання для бізнесу.

Про це під час засідання Уряду 13 лютого повідомив Прем’єр-міністр України Денис Шмигаль, передає Укрінформ.
«Зупинюся ще на одному важливому рішенні, яке ми сьогодні затвердимо і яке стосується однієї з найважливіших реформ у сфері покращення бізнес-клімату. Мова йде про дерегуляцію», - сказав Шмигаль.
Він зазначив, що наразі в Україні діє майже 1000 інструментів державного регулювання для бізнесу: 528 дозволів, 224 ліцензії, 157 погоджень, десятки декларацій, висновків, посвідчень та свідоцтв.
“У нас є політична воля і політичне рішення все це радикально скоротити. Для цього сьогодні створюємо міжвідомчу групу, яка у прискореному режимі займеться переглядом всіх цих інструментів контролю і регулювання», - наголосив Прем’єр-міністр.
Як повідомлялося, Державна регуляторна служба (ДРС) розглядає варіант скоротити із понад 1200 до 500-600 кількість дозволів, без яких бізнес не може вести свою діяльність. За словами очільника ДРС Олексія Кучера, цим процесом повинна зайнятись спеціальна Комісія з питань прискореного перегляду інструментів державного регулювання, створення якої передбачене законопроєктом №8058, який наразі пройшов економічний комітет ВР. ДРС очікує його прийняття у першому кварталі 2023 року.