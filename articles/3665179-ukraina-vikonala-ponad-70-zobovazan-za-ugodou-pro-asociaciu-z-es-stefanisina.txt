Україна виконала понад 70% зобов’язань за Угодою про асоціацію з Європейським Союзом.

Про це заявила віцепрем’єр-міністерка з євроінтеграції Ольга Стефанішина під час саміту Україна – ЄС 3 лютого, передає Укрінформ із посиланням на пресслужбу уряду.
«В умовах повномасштабної війни російської федерації проти України ми продовжували процес адаптації українського законодавства до європейського. Маємо зростання прогресу з імплементації Угоди про асоціацію на рівні 9% порівняно з показником 2021 року», – наголосила міністерка.
Стефанішина назвала лідером із виконання зобов’язань за Угодою сферу інтелектуальної власності – відсоток втілених змін у цій сфері зріс на 33%.
"Загалом за період виконання Угоди, Україна досягла прогресу на рівні 90% у таких сферах: юстиція, свобода, безпека, політичний діалог, національна безпека та оборона, статистика, державні закупівлі", - йдеться в повідомленні.
За словами урядовиці, на основі звіту Європейської Комісії Україна проведе перевірку стану імплементації українського законодавства до європейського, а далі буде розроблено Національну програму адаптації законодавства України до законодавства Європейського Союзу.
У підсумковій заяві за результатами саміту зазначено, що "ЄС надасть технічну підтримку Уряду у цьому процесі".
Нагадаємо: у червні минулого року Європейська рада ухвалила рішення про надання Україні статусу кандидата на вступ до Європейського союзу. Таке ж рішення лідери ЄС ухвалили і щодо Молдови.