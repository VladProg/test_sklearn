Дружина Президента Олена Зеленська відвідала Національну бібліотеку Франції й передала на українську Книжкову поличку 24 томи Енциклопедії сучасної України.

Про це вона повідомила у Телеграмі, передає Укрінформ.
Перша леді розповіла, зокрема, що мала честь сьогодні особисто познайомитися з президенткою Національної бібліотеки Франції Анжель Лоранс і подякувала за все, зокрема й за підтримку проєкту «Українська книжкова поличка».

"Користуючись нагодою, передала до бібліотеки підготовлені Національною бібліотекою України імені В. І. Вернадського 24 томи «Енциклопедії Сучасної України» – видання, що найповніше охоплює всі сфери буття нашої країни. Також поповнила українську книжкову поличку класичною та історичною літературою, навчальними й дитячими книгами, виданнями з мистецтва – за цю добірку дякую Київській школі економіки", - зазначила Зеленська.
Вона зауважила, що на сайті бібліотеки є спеціальний розділ «Солідарність з українським народом» і ще в травні тут підготували вичерпну бібліографію на українську тематику, що доступна онлайн і представлена у читальних залах.
Крім того, за її словами, для українців, які вимушено виїхали, є безліч можливостей для вивчення французької мови.

Також перша леді проінформувала, що Національна бібліотека запропонувала нашим бібліотекам, культурним установам та інституціям за потреби скористатися цифровим сховищем для їхніх колекцій.

"І це лише частина всіх тих заходів зі збереження української культурної спадщини, які було розгорнуто", - додала дружина Президента.
Надзвичайно натхненним моментом візиту Зеленська назвала огляд унікальної колекції робіт французької мисткині українського походження Соні Делоне, яка є першою жінкою-художницею, чия персональна виставка в Луврі відбулася за життя, а нагороджена найвищою відзнакою Франції – Орденом почесного легіону, Соня стояла біля витоків світового авангарду, заснувала власний дім моди, ілюструвала книги.

Джерело: телеграм-канал першої леді Олени Зеленської
"Це був змістовний та дуже плідний візит до Національної бібліотеки, що лишив по собі тверду впевненість: співпраця між нашими інституціями лише поглиблюватиметься, щоб взаємно збагачувати наші культури", - підкреслила перша леді.
Міністр культури та інформаційної політики Олександр Ткаченко також побував з першою леді Оленою Зеленською у Національній бібліотеці Франції, одній із найстаріших в Європі, де зберігаються неймовірні раритети, зокрема пов’язані з українською історією - лист, підписаний королевою Франції Анною Ярославною.

«Українська поличка книг в музеї вже працює. Додали до неї книжку, присвячену трьом поколінням одного роду - Інгігерді Шведській, Анні Ярославні та Едігні Баварській», - заявив міністр.
Він також зазначив, що бібліотека була на реконструкції майже 12 років. Нині відкрита для туристів та читачів, щоб можна було насолодитися атмосферою старовинної бібліотеки, долучитися до вивчення історії та літератури, зазначив міністр.

«Символічно, що відвідали цю скарбницю та поповнили українську книжкову поличку в Національний тиждень читання, що розпочався в Україні», - заявив Ткаченко.
Як повідомлялося, дружина Президента Олена Зеленська, Прем'єр-міністр Денис Шмигаль та представники уряду перебувають у Франції з робочим візитом.