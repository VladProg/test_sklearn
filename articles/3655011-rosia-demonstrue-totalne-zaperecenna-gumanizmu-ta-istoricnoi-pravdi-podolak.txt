російська федерація зараз максимально агресивно демонструє тотальне заперечення гуманізму та історичної правди.

На цьому наголосив радник керівника Офісу Президента Михайло Подоляк у коментарі, переданому Укрінформу.
"росія демонструє тотальне заперечення гуманізму та історичної правди. Робить це максимально агресивно", - заявив він.
Подоляк, зокрема, розповів, що глава російського МЗС публічно висловив образливу сентенцію про право росії вбивати українців, хибно посилаючись на пам'ять про Голокост та ідеалізуючи злочини Гітлера у Другій світовій війні.
"Скажу прямо, що чим більше та об'ємніше лавров (міністр закордонних справ рф - ред.) говорить, тим більше гуманістичний світ бачить, як росіяни спотворюють не тільки поточну дійсність, а й відомий історичний контекст. Має місце демонстративна риторика класичного кремлівського цинізму, безумовних маніпуляцій та пропагандистської брехні", - зазначив радник глави ОП.
За його словами, це надзвичайно небезпечна риторика, яка провокує ще більше занесення та нестабільності у різних регіонах.
"Підкреслю фундаментальну суть того, що відбувається. Це росія навмисно порушила міжнародне право і розірвала територіальну цілісність іншої країни. Це росія вторглася армією в Україну. Це росія веде безумовну й демонстративну геноцидну війну на нашій території, цілеспрямовано наносячи удари по наших мирних жителях. Це росія навмисно ізолює себе від решти демократичного світу власною запеклою агресією та жахливими військовими злочинами в Україні. Це росія ідеально копіює модель поведінки відомого лідера нацистського режиму середини минулого століття та його практики етнічного геноциду, концентраційних таборів, примусової депортації", - наголосив Подоляк.
Раніше міністр закордонних справ рф сергій лавров заявив, що ЄС і США "зайнялися "російським питанням", так само як Гітлер намагався вирішити "єврейське питання".
До цього лавров повідомив, що про план мирного врегулювання війни росії проти України, який запропонував Президент Володимир Зеленський, "не може бути й мови".