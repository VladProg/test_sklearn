Президент Володимир Зеленський привітав президента і народ Литви з Днем відновлення держави та подякував за допомогу Україні та віру в перемогу над агресором.

Вітання глава держави опублікував у Твіттері, повідомляє Укрінформ.
"Вітаю дорогого колегу й друга президента Литви Гітанаса Наусєду та дружній литовський народ зі 105-ю річницею відновлення Литовської держави. Бажаю Литві миру й процвітання! Народ України вдячний народу Литви за всебічну допомогу, незмінну солідарність і міцну віру у спільну перемогу над агресором. Разом сильніші!", - зазначив Зеленський.
Прем’єр-міністр України Денис Шмигаль у своєму Твіттері також привітав литовський народ.
«Вітаю Прем'єр-міністра Литовської Республіки Інгріду Шимоніте та весь литовський народ з Днем відновлення державності! Ми розуміємо значення свободи та незалежності. Це наші спільні цінності», - написав Шмигаль.
Глава уряду додав, що від початку війни Україна відчувала всебічну підтримку Литви.
16 лютого у Литві відзначають національне свято – День відновлення Литовської Держави.
Цього дня 1918 року у Вільнюсі, на засіданні Литовської Ради під керівництвом Йонаса Басанавічюса було одноголосно проголошено про відновлення незалежності Литви як самостійної демократичної держави. Вона була визнана 23 березня 1918 року кайзером Вільгельмом, однак лише у листопаді, після поразки Німеччини у Першій світовій війні, був сформований перший литовський уряд.