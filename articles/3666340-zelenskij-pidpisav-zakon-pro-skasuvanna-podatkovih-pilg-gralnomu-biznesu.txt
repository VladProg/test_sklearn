Президент Володимир Зеленський підписав закон, який забороняє перебування грального бізнесу на спрощеній системі оподаткування.

Про це повідомляє Укрінформ із посиланням на сайт Верховної Ради.
Документ відновлює законодавчу норму про те, що платниками єдиного податку третьої групи, які використовують особливості оподаткування в умовах воєнного стану (зокрема, ставку цього податку у розмірі 2% доходу), не можуть бути суб’єкти господарювання, які здійснюють діяльність з організації, проведення азартних ігор, лотерей, парі (букмекерське парі, парі тоталізатора).
Як повідомлялося, Верховна Рада 15 березня схвалила податкові стимули для бізнесу на час війни. Згідно з ухваленим законом, на період дії воєнного стану сплачувати єдиний податок можуть не лише ФОПи-спрощенці, а й великі підприємства.
Закон також підвищив ліміт доходів для використання єдиного податку з 10 млн до 10 млрд грн. Це значно розширило коло підприємств, які можуть зменшити податкове навантаження на час війни та зберегти свою діяльність.
Вже 12 січня 2023 року Верховна Рада ухвалила закон, який забороняє перебування грального бізнесу на спрощеній системі оподаткування. На переконання авторів документа, таке рішення дозволить зекономити державі мільярди гривень.
Фото: Офіс Президента