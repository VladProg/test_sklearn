Кабінет Міністрів погодив кандидатури п’ятьох незалежних членів Наглядової ради АБ «Укргазбанк» за результатами конкурсу.

Як передає Укрінформ, про це повідомляє пресслужба Мінфіну.
"Ураховуючи результати оцінювання учасників конкурсу на посади незалежних членів наглядової ради банку, рекомендації представників міжнародних фінансових організацій, коментарі компанії з добору персоналу, зокрема, щодо сильних та слабких сторін, фахової придатності для виконання конкретного кола обов’язків у наглядовій раді та колективної придатності, а також професійної якості складу наглядової ради банку в цілому, Комісією за результатами відбору шляхом голосування ухвалено рішення про визначення переможців відбору на посади незалежних членів Наглядової ради АБ «УКРГАЗБАНК».
Рішенням уряду від 27 січня 2023 за поданням Міністерства фінансів України погоджено новий склад незалежних членів Наглядової ради АБ «Укргазбанк», яких було визначено переможцями за результатами зазначеного відбору", - йдеться в повідомленні.
За результатами відбору було визначено переможцями 5 осіб:
Пер Андерс Фаст, громадянин Швеції. Має понад 30 років професійного досвіду у банках та інших фінансових установах, а також у консалтингу. Має понад 20 років досвіду роботи на посаді Незалежного невиконавчого директора в банках в Грузії, Швеції, Греції, Великобританії та інших країнах.
Санела Пашіч, громадянка Боснії і Герцеговини. Має понад 25 років професійного досвіду, у тому числі понад 20 років – у комерційному банкінгу. Має обширну експертизу в управлінні трансформаціями, супроводженні проектів злиттів та поглинань, проведенні реструктуризацій та ребрендингу банків, а також участі в IPO.
Даріуш Гафка, громадянин Польщі. Має понад 35 років професійного досвіду в банківському секторі, лізингових, автомобільних та консалтингових компаніях в Польщі, Німеччині та Україні. Має понад 5 років досвіду роботи на посаді члена Наглядової ради, в тому числі понад 2 роки на посаді Голови наглядової ради одного із найбільших комерційних банків з міжнародними інвестиціями в Польщі. З 2007 по 2011 рік працював в Україні як Фінансовий директор Homecredit Bank.
Юрій Блащук, громадянин України. Має понад 40 років професійного досвіду у банківському секторі, а також в регуляторних органах. Досвідчений член наглядової ради з підтвердженою експертизою у сфері корпоративного управління в приватних та державних комерційних банках. З 2018 року – незалежний член Наглядової ради АБ «Укргазбанк», голова Комітету з питань ризиків.
Тарас Єлейко, громадянин України. Має понад 17 років професійного досвіду у інвестиційно-банківській сфері та державному секторі. Володіє підтвердженою експертизою у підготовці до приватизації і продажу державних підприємств та активів.
Зазначені кандидатури будуть запропоновані Мініфіном для їх обрання до складу Наглядової ради банку на загальних зборах акціонерів АБ «Укргазбанк», які скликані на 6 лютого 2023 року.
Зауважується, що конкурс був проведений із залученням міжнародної компанії з добору персоналу ТОВ «Телент Едвайзорс», що посприяло пошуку професіоналів з всебічним та комплексним досвідом на посади незалежних директорів.
Як повідомляв Укрінформ, Мінфін наприкінці жовтня 2022 року оголосив конкурс на посади незалежних членів наглядової ради Укргазбанку.