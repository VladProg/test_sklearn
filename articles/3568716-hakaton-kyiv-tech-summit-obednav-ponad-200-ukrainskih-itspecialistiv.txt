Перший в Україні web3-хакатон Kyiv Tech Summit об’єднав понад 200 українських ІТ-спеціалістів.

Як передає Укрінформ, про це віцепрем’єр-міністр – міністр цифрової трансформації Михайло Федоров повідомив у Телеграмі.
"Виступив на першому в Україні web3-хакатоні — Kyiv Tech Summit. Він об’єднав понад 200 українських ІТ-спеціалістів", — зазначив він.
Федоров наголосив, що українські ІТ-компанії та фахівці є "героями економічного фронту", а IT — однією з "небагатьох галузей, яка під час війни стійко тримається, працює і сплачує податки".
"Робимо все, щоб Україна розвивалася як технологічна держава. Країни продовжують конкурувати за людей, створюють найкращі податкові та правові умови, щоб знайти таланти. Люди — найцінніший капітал", — зауважив міністр.
Він підкреслив, що боротьба відбувається на всі фронтах, водночас українці продовжують ставити амбітні цілі.
Зокрема, на сьогодні здійснюється робота над розвитком Армії дронів і military-tech. Уже створений проєкт "Дія.City", що, за словами Федорова, пропонує "найкращі умови у світі для розвитку ІТ-компаній". "Адже технології та інновації стануть пріоритетом у майбутньому", — додав очільник Мінцифри.
За словами міністра, на державному рівні запланована реалізація одного з проєктів, представлених на web3-хакатоні. Проєкт може бути пов'язаний із фінтехом, віртуальними активами, реєстрами, блокчейном.
Федоров подякував ІТ-спільноті за те, що продовжує боротися на технологічному фронті, захищати економічний фронт і наближати перемогу.
"Україна — найсміливіша країна у світі. ЗСУ роблять просто неможливе. А ми повинні зробити все, щоб вийти з війни потужною цифровою державою", — наголосив глава Мінцифри.
Як повідомлялося, з 15 по 19 листопада в Києві відбудеться Національний хакатон із кіберзахисту (National Hackathon on Cyber Security – NHCS).
Фото: Михайло Федоров / Телеграм