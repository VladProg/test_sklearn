Стартував перший день Drone Hackathon, під час якого учасники будуть напрацьовувати нові цифрові рішення в галузі military-tech.

Як передає Укрінформ, про це повідомляє пресслужба Міністерства цифрової трансформації України у Телеграмі.
"Впродовж трьох днів 150 учасників, серед яких інженери-конструктори, радіоінженери, оператори безпілотників та програмісти будуть напрацьовувати нові цифрові рішення в галузі military-tech", - йдеться у повідомленні.
Мета хакатону — розвинути виробництво і технічну підтримку дронів до такого рівня, щоб замість закупівлі дронів у різних компаній по всьому світу створювати їх в Україні.
Мінцифри реалізовує Drone Hackathon разом із Українським фондом стартапів, Генеральним штабом ЗСУ, ДК «Укроборонпром» та IDI Camp.
Як повідомлялося, хакатон для інженерів-конструкторів, радіоінженерів, операторів безпілотників та програмістів, які працюють на Python, Java, R, C++, Tensorflow або займаються Embedded-розробкою, відбудеться в межах проєкту "Армія дронів".
Drone Hackathon складатиметься із двох частин. Перша — дистанційна робота над челенджами, які команди отримають після реєстрації. Друга — доопрацювання кейсів та презентація в Києві з 26 до 29 серпня.