Користувачами платформи "Бережи себе", що забезпечує доступ до доказової інформації про здоров’я під час війни, стали вже понад мільйон українців.

Як передає Укрінформ, про це Міністерство охорони здоров'я повідомляє у Фейсбуці.
"Платформа “Бережи себе”, яку реалізує громадська організація INSCIENCE, працює усього два місяці - і за цей час проєкт встиг охопити понад 1 000 000 українців. Вітаємо наших друзів і партнерів", - ідеться в повідомленні.

За даними МОЗ, у Телеграм-каналі платформи щодня о 9-й ранку оприлюднюється корисна інформація про здоров’я від перевірених та надійних експертів й експерток. На день виходить лише один пост, уся інформація подана в максимально зручному форматі: коротка інфографіка з найважливішими тезами на обрану тему та лінк на сайт, де є детальніший матеріал.
Будь-яку представлену на платформі інфографіку можна зберегти на телефон, щоб мати постійний доступ до порад навіть за відсутності інтернету.
Як повідомляв Укрінформ, платформа "Бережи себе" створена для надання доказової інформації – від хронічних та інфекційних захворювань до ментального здоров’я. Завдяки їй можна ознайомитися з матеріалами щодо надзвичайних ситуацій під час війни, харчових отруєнь та захворювань шлунково-кишкового тракту, важливих щеплень, жіночого здоров’я тощо.