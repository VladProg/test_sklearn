Президент США вважає розв'язану росією війну проти України та пандемію COVID-19 головними причинами глобальної проблеми з інфляцією.

Про це Джо Байден заявив під час виступу перед обома палатами Конгресу США, передає власний кореспондент Укрінформу.


«Інфляція стала глобальною проблемою, тому що пандемія безпосередньо порушила наші ланцюги поставок, а несправедлива та жорстока війна путіна в Україні призвела до перебоїв у постачанні енергії та продовольства, заблокувала вивезення зерна з України», - сказав глава Білого дому.
Водночас, зауважив він, Сполучені Штати докладають значних зусиль, аби здолати цю проблему - і як перша економіка світу досягли кращих результатів, ніж інші країни.
«Ми зараз у кращому становищі, ніж будь-яка інша країна на Землі»,- наголосив президент США.
Байден додав, що завдяки зусиллям його адміністрації рівень інфляції знижується щомісяця, а зарплати зростають.
Як повідомляв Укрінформ, президент США Джо Байден в ніч проти середи (за київським часом) виступає в Конгресі зі щорічним посланням «Про стан держави» (State of the Union). Під час промови глава держави звітує про роботу своєї адміністрації, а також оголошує плани на подальші роки та висуває нові ініціативи.
Фото: АА