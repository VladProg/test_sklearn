Уповноважений ВР з прав людини Дмитро Лубінець закликав родичів військовополонених не називати їхніх прізвищ, щоб не ускладнювати роботу з їх повернення на батьківщину.

Про це омбудсман сказав у ефірі «1+1», передає Укрінформ.


«Я звертаюся до всіх родичів, ми (українська влада – ред.) дуже просимо: так, треба казати про те, що рф тримає наших героїв і героїнь. Але як тільки ви називаєте конкретні прізвища - ви маєте зрозуміти, що це ускладнює нам нашу роботу (з їх повернення – ред.). Привертайте увагу до процесу, до того, що рф порушує Женевські конвенції – не називаючи конкретних прізвищ», - заявив Лубінець.


За словами Уповноваженого ВР, люди можуть розповідати про умови, за яких захисники потрапили у полон - наприклад, герої Маріуполя. «Але знову ж таки – прізвища не називайте, ми вас дуже просимо», - наголосив посадовець.


Омбудсмен також зазначив, що не можна говорити про кількість українських полонених, бо рф може це використати не на користь процесу їх повернення, який українській владі вдалося налагодити. «Публічність заважає», - запевнив Лубінець.


При цьому він висловив думку, що російський омбудсмен тетяна москалькова особисто зацікавлена, аби показати результати процесу обміну.


«І ці результати у нас є. Наприклад, вона привезла список з 23 наших військовополонених, які у нас вважалися фактично загиблими», - зазначив омбудсмен.


Як повідомлялося, омбудсмени України, Туреччини та росії провели тристоронню онлайн-зустріч, на якій обговорили актуальні питання своєї діяльності.