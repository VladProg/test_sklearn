Від початку повномасштабного вторгнення росії в Україну майже 11 тисяч людей з інвалідністю отримали допомогу.


Як передає Укрінформ, про це повідомляє громадська спілка Ліга сильних.
В Україні майже 11 тисяч людей з інвалідністю отримали допомогу, починаючи з моменту повномасштабного вторгнення.
«Допомогу отримали 10 834 людей з інвалідністю. Найбільша кількість звернень стосувалась консультацій чи інформаційної допомоги - 5950. Близько 2 тисяч людей отримали гуманітарну допомогу. Також 965 людей звернулися за психологічною допомогою, а 513 - за правовою», - заявила виконавча директорка громадської спілки Ліги сильних Дар’я Сидоренко.

Допомога надавалася в рамках реалізації проєкту у партнерстві з European Disabilities Forum (EDF).
Зазначається, що проєкт спрямований на підсилення організацій спільноти Ліги сильних у допомозі людям з інвалідністю, що постраждали внаслідок повномасштабного вторгнення.
«Нам вдалося об’єднати 11 організацій для допомоги людям з інвалідністю під час широкомасштабної війни. Кожний із наших партнерів займався своїм напрямком - хтось евакуацією, хтось - гуманітарною чи правовою допомогою. Ми і зараз продовжуємо надавати допомогу та підтримку людям з інвалідністю в рамках проєкту співпраці з нашим європейським партнером», - зазначила Сидоренко.
Як повідомляв Укрінформ, у листопаді 2022 року Сидоренко заявила, що в Україні вже збудували 16 модульних містечок, вісім містечок у процесі будівництва.