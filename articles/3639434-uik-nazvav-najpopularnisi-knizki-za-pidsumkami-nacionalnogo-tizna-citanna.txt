Український інститут книги узагальнив інформацію від 60 державних бібліотек і презентував перелік україномовних книжок, найпопулярніших серед читачів.

Про це повідомляється на сайті УІК, передає Укрінформ.
"Тішить те, що люди продовжують читати і брати книжки в бібліотеках, хоч там і замало нових книжок через відсутність у бюджетах коштів на їх закупівлю. Крім того, ми безмежно вдячні всім телеканалам, які запросили до себе в ефір українських авторів, — спільними зусиллями ми робимо українську літературу ближчою до кожного читача і, сподіваюся, продовжимо це в наступному році", — заявила директорка УІК Олександра Коваль.
Зазначається, що у рубриці "любовні романи - мелодрами — сімейні саги", топ-3 склали Джоджо Мойєс "До зустрічі з тобою", Джон Грін "Провина зірок" та Наталія Гурницька "Мелодія кави у тональності кардамону".
Серед історичної прози українці найбільше захопилися книжками "Чорний ворон. Залишенець" та "Характерник" Василя Шкляра, а також "Століття Якова" Володимира Лиса.
У жанрі фентезі та фантастики лідирує "Відьмак" Анджея Сапковського, на другому місці - Френк Герберт із "Дюною", а на третьому - Джордж Мартін із "Грою престолів".
Рейтинг містичної літератури очолює "Дім дивних дітей" Ренсома Ріггза, графічних романів - "Смурфи" Пейо, І. Дельпорте, а творів для дітей - "36 і 6 котів-детективів" Галини Вдовиченко.
Водночас українці читали не лише художню літературу, а й нон-фікшн. Зокрема, у мемуаристиці лідирує книга про Боріса Джонсона "Фактор Черчилля. Як одна людина змінила історію", а серед історичних праць - робота Сергія Плохія "Брама Європи. Історія України від скіфських воєн до незалежності".
Також українські читачі долучалися до вивчення вітчизняних традицій, зокрема, завдяки роботам Євгена Клопотенка "Зваблення їжею", Ігоря Лильо "Львівська кухня" та Лідії Бебешко "Вишивальні традиції України: білі та писані сорочки".
Український інститут книги проводив другий Національний тиждень читання з 12 до 19 грудня.