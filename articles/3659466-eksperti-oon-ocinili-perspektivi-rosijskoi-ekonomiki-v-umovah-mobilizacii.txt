ВВП росії у 2022 році скоротився лише на 3,5%, хоча передбачалося 10-15-відсоткове падіння, однак вже середньострокові перспективи економіки рф видаються похмурими.

Як передає власний кореспондент Укрінформу в Нью-Йорку, про це йдеться у звіті «Світовий економічний стан і перспективи, 2023», представленому заступником генсека ООН з економічних і соціальних питань Лі Цзюньхуа.


Зазначається, що санкції проти росії вплинули на широкий спектр економічної діяльності. Ключові промислові сектори, такі як енергетика, транспорт і технології, стикнулися з великими труднощами внаслідок обмежень на імпорт. Деякі промислові галузі значно скоротилися. Наприклад, автомобільне виробництво впало на 80%.


Санкції, спрямовані проти центрального банку рф, знерухомили його активи. Від платіжної системи SWIFT відімкнено низку великих російських банків.
Водночас високий рівень запасів дав змогу багатьом компаніям підтримувати виробництво в другому й третьому кварталах 2022 року, попри санкції.


Збільшення військових видатків, не сприяючи підвищенню рівня життя чи сталого розвитку, також статистично збільшило ВВП, ідеться у звіті.


Окрім того, в ООН указують: хоча російська нафта була перенаправлена в Азію, де продається за зниженими цінами, загальні надходження від експорту зросли за рахунок торгівлі з Китаєм, Індією та Туреччиною. Утім, рф, можливо, буде змушена закрити частину нафтових свердловин.


Обсяги експорту природного газу до Європи впали, але ціни на нього значно зросли.


За оцінками експертів ООН, позитивне сальдо платіжного балансу росії за перші три квартали 2022 року становило 198 млрд доларів проти 122 млрд за весь 2021 рік.


Однак перспективи російської економіки погіршилися, оскільки часткова військова мобілізація призвела до втрати людського капіталу, у тому числі через еміграцію, зазначається у звіті. До того ж численні галузі промисловості стикаються з дефіцитом деталей, які раніше імпортувалися.


Загальний висновок звіту стосовно економіки рф: у 2023 році очікується її подальше падіння, і середньострокові перспективи залишаються похмурими. Зростання виробництва в наступні роки, за прогнозами, не перевищуватиме 1%.


Як повідомлялося, за оцінками експертів ООН, у 2023 році очікується один з найнижчих показників темпів зростання світової економіки за кілька десятиліть – 1,9%.