Відтепер підтвердити свої дані на криптобіржі Binance можна за допомогою українського застосунку «Дія».

Як передає Укрінформ, про це повідомляє пресслужба Міністерства цифрової трансформації у Телеграмі.

Зазначається, що для захисту своїх клієнтів та запобігання фінансовим злочинам Binance дотримується суворих правил. Саме тому, щоб верифікуватися на платформі криптобіржі, користувачам необхідно було фотографувати паспорт та завантажувати в систему самотужки.
«Завдяки інтеграції Binance з Дією відтепер верифікуватися на платформі можна за лічені хвилини. Достатньо тільки поділитися цифровою копією документа в застосунку», - наголосили в Мінцифри.
У міністерстві уточнили, що верифікація через Дію доступна тільки для нових користувачів Binance. Зареєстровані на платформі до 5 вересня 2022 року зможуть верифікуватися через Дію пізніше.
Як повідомлялось, у червні Мінцифри разом із партнерами, блокчейн-екосистемою Binance та Львівським ІТ-Кластером, запустило проєкт IT-Generation. Завдяки ньому українці зможуть безоплатно отримати професію у сфері IT.