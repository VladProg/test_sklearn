60 українських фахівців пройшли навчання у межах проєкту «Психосоціальна підтримка під час війни» від IsraAID завдяки домовленостям із першою леді Ізраїлю Міхаль Герцог.

Про це розповіла дружина Президента Олена Зеленська у Телеграмі, передає Укрінформ.
«Майже рік як всі ми переживаємо постійний стрес, втому й тривогу. Однак є люди, яким психологічна підтримка потрібна особливо сильно. Це ті, хто зазнав важких травм чи втрат внаслідок бойових дій і тривалий час змушений лікуватися. А ще – їхні родини, які переживають біль близьких, і медики, які також пропускають крізь себе історії пацієнтів. Як допомогти таким людям, добре знають у Ізраїлі. Бо ця країна вже не один рік живе під постійними атаками ворога, і за довгий час виробила унікальну систему піклування про психологічний добробут своїх громадян», - зазначила вона.
Зеленська вдячна, що Україна має змогу перейняти цей досвід, нагадавши, що нещодавно 60 українських фахівців пройшли навчання у межах проєкту «Психосоціальна підтримка під час війни» від IsraAID.
Перша леді пояснила, що це міжнародна неурядова гуманітарна організація зі штаб-квартирою в Ізраїлі, а її команди медиків, експертів із посттравматичних станів, спеціалістів у громадах та інших професіоналів очолювали міжнародну відповідь на катастрофи та конфлікти по всьому світу.
За словами дружини Президента, завдяки їм українські фахівці освоїли методики кризової, екстремальної психології, першої психологічної допомоги у різних обставинах і вже почали працювати у медзакладах Дніпра, Вінниці та Київської області, усього – 14 лікарень.
«Це ще один із низки проєктів, що реалізується у розвиток наших домовленостей з першою леді Ізраїлю Міхаль Герцог, і я щиро вдячна їй за підтримку. Раніше ми вже мали тренінги від двох спеціалізованих інституцій, що працюють з наслідками пережитих травматичних подій — Israel Trauma Coalition та центру NATAL», - підкреслила Зеленська.

Вона також висловила сподівання, що цей досвід буде масштабовано на всю Україну й наші спеціалісти сформують фахову спільноту, щоб підтримувати тих, хто постраждав внаслідок війни, а лікарів навчатимуть стресостійкості та протидії вигоранню.
Як повідомлялося, у перші дні нового року у 14 лікарнях Київської області, Вінниці та Дніпра почали працювати 60 фахівців, які взяли участь у проєкті «Психосоціальна підтримка під час війни»
Проєкт реалізується ГО «Безбар’єрність» у співпраці з Ізраїльським форумом міжнародної гуманітарної допомоги IsraAID, Міністерством охорони здоров’я України, Департаментами охорони здоров'я м. Дніпро, м. Вінниця, Київської області у межах Національної програми ментального здоров’я.
IsraAID – це провідна міжнародна неурядова гуманітарна організація зі штаб-квартирою в Ізраїлі, що понад 20 років по всьому світу допомагає спільнотам, які опинилися в кризовій ситуації, долати її та розбудовувати стабільне майбутнє. Її команди медиків, експертів із посттравматичних станів, спеціалістів у громадах та інших професіоналів очолювали міжнародну відповідь на катастрофи та конфлікти по всьому світу. Станом на вересень 2022 року IsraAID відреагувала на кризи у більш ніж 60 країнах.