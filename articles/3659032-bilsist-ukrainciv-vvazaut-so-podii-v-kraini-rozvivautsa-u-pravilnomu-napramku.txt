Більшість громадян (58,9% опитаних) вважають, що події в Україні розвиваються в правильному напрямку.

Про це свідчать результати опитування, які оголосив директор соціологічної служби Центру Разумкова Андрій Биченко під час пресконференції в Укрінформі.



«Абсолютна більшість респондентів - 58,9% вважають, що події в Україні розвиваються в правильному напрямку, незважаючи на те, що в країні йде війна», - сказав він.



Так, 23,6% респондентів вважають, що події розвиваються в неправильному напрямі, 17,5% людей важко відповісти на це запитання.




Крім того, опитування показало, що 74,8% респондентів вважають, що міжнародний імідж України порівняно з початком 2022 року змінився на краще. Також більшість громадян позитивно оцінюють зміни в обороноздатності країни.



Водночас 86,8% громадян вважають, що на гірше змінився рівень цін та тарифів у країні та 83% вважають, що на гірше змінилося економічне становище України.



Загальнонаціональне опитування проводилось соціологічною службою Центру Разумкова спільно з Фондом «Демократичні ініціативи» імені Ілька Кучеріва з 13 по 21 грудня 2022 року.



Опитування методом face-to-face проводилося по всій країні, у Запорізькій, Миколаївській, Харківській та Херсонській областях — лише на тих територіях, що контролюються урядом України та на яких не ведуться бойові дії.



Опитано 2018 респондентів віком від 18 років. Теоретична похибка вибірки не перевищує 2,3%.