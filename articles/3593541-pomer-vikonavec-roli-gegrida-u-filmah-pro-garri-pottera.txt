Шотландський актор Роббі Колтрейн, який зіграв Рубеуса Геґріда у фільмах про Гаррі Поттера, помер на 73-му році життя.

Про це повідомляє Укрінформ із посиланням на Hollywood Reporter.
Колтрейн (справжнє ім'я Ентоні Роберт Мак-Міллан) народився 30 березня 1950 року у місті Глазго в сім'ї лікаря та вчительки. Після закінчення місцевої художньої школи продовжив вивчати мистецтво в педагогічному коледжі в Единбурзі, та спроби стати художником не увінчалися успіхом.
Колтрейн почав виступати як комік у клубах Единбурга, а згодом переїхав до Лондона.
Він став відомим після ролі психолога з даром розкриття злочинів у серіалі «Метод Крекера», що транслювався в 1990-их - на початку 2000-их.
Актор зіграв роль велетня Рубеуса Геґріда у серії фільмів про Гаррі Поттера. Він також знявся у двох фільмах бондіани - "Золоте око" та "І цілого світу замало", детективі "Із пекла" та багатьох інших фільмах і серіалах.
Фото: GUSTAVO CABALLERO/GETTY IMAGES