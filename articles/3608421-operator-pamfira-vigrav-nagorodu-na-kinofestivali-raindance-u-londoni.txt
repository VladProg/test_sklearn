Оператор-постановник фільму "Памфір" Микита Кузьменко отримав нагороду Лондонського кінофестивалю Raindance - за кращу операторську роботу.

Як передає Укрінформ, про це повідомляє Держкіно у Фейсбуці.
"Оператор-постановник стрічки "Памфір" Микита Кузьменко отримав нагороду кінофестивалю Raindance у Лондоні! Микиту Кузьменка відзначили за кращу операторську роботу", - йдеться у повідомленні.

Як повідомлялося, нещодавно найбільшими містами Франції стартував прокат створеної за підтримки Держкіно стрічки "Памфір".
ФІльм "Памфір" режисера Дмитра Сухолиткого-Собчука створений у копродукції України, Франції, Польщі, Чилі, Німеччини та Люксембургу. Виробник фільму — компанія Bosonfilm спільно з Les Films d'Ici, Madants, Quijote та у партнерстві з Mainstream Pictures, Soilfilms, Wady Media та Grupa Moderator.
Події фільму розгортаються в Західній Україні напередодні традиційного карнавалу Маланка та розповідають про головного персонажа Памфіра, який повертається додому до своєї сім’ї після довгої відсутності та мусить виправити помилку сина й відновити зв’язок зі своїм кримінальним минулим.
У головних ролях - Олександр Яцентюк, Соломія Кирилова, Станіслав Потяк, Мирослав Маковійчук, Олена Хохлаткіна, Іван Шаран.
Реліз фільму запланований на 2023 рік.
Raindance Film Festival — це найбільший незалежний кінофестиваль у Великій Британії. Він входить до 50 найкращих міжнародних кінофестивалів за версією журналу Variety. Цьогоріч фестиваль проходив утридцяте.