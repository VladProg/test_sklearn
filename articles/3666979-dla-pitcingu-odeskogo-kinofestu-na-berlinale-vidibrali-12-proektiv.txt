До участі у пітчингу Одеського міжнародного кінофестивалю, який відбудеться в межах 73-го Берлінського міжнародного кінофестивалю, було відібрано 12 проєктів на стадії «препродакшн».

Як передає Укрінформ, про це повідомляє пресслужба Держкіно у Фейсбуці.
“12 проєктів на стадії «препродакшн» відібрано до участі у пітчингу Одеського міжнародного кінофестивалю, який відбудеться як асоційований захід Європейського кіноринку, міжнародного маркетплейсу 73-го Берлінського міжнародного кінофестивалю. Участь українських продакшенів на Берлінському кіноринку відбувається за підтримки Програми USAID «Конкурентоспроможна економіка України». Проєкт реалізується у співпраці з Goethe-Institut”, - йдеться у повідомленні.
Так, до участі в пітчингу відібрані такі кінопроєкти:

ігровий фільм «Золотий лев на Івана Купала»;
ігровий фільм «Медовий Місяць»;
ігровий фільм «СИБЛІНГИ»;
ігровий фільм «Щастя»;
ігровий фільм «Юкрейн - is the capital of Great Britain»;
серіал «40 днів кохання»;
серіал «Дівчина з Таллінна»;
серіал Puzzle;
документальний проєкт «Королеви радості»;
документальний проєкт «Омелькова хата/Гості з Харкова»;
документальний проєкт «Прислухаючись до Світу»;
документальний проєкт «Тіні» компанії Сучасне Українське Кіно.

Як зазначається, ці проєкти будуть представлені міжнародним кінопрофесіоналам під час Європейського кіноринку, який триватиме з 16 по 22 лютого 2023 року. Пітчинг ОМКФ відбудеться 18 лютого о 17:00 у продюсерському хабі на другому поверсі MGB (Martin Gropius Bau).
В межах 73-го Берлінського міжнародного кінофестивалю 16-22 лютого працюватиме European Film Market. На EFM діятиме Український національний стенд, який організовано об'єднаними зусиллями Державного агентства України з питань кіно, Асоціації кіноіндустрії України, Української кіноасоціації та за фінансової підтримки German Films за сприяння Європейського кіноринку.
На Українському стенді буде представлено каталог українських продакшн-компаній (Production Guide of Ukraine) та презентовано можливості співпраці з Україною в галузі кіно. Заходи Європейського кіноринку з підтримки присутності української кіноіндустрії співфінансуються Medienboard Berlin-Brandenburg.
Читайте також: Український фільм «Ти мене любиш?» увійшов до програми Berlinale
Як повідомлялося, Берлінський міжнародний кінофестиваль відбудеться з 16 по 26 лютого. Цьогоріч Україну представляють шість фільмів - «Залізні Метелики» Романа Любого, «Ти мене любиш?» Тоні Ноябрьової, «Прокидаючись у тиші» Міли Жлуктенко та Даніеля Асаді Фаезі, «Ми не згаснемо» Аліси Коваленко, «Це побачення» Надії Парфан, «Східний фронт» Віталія Манського та Євгена Титаренка.