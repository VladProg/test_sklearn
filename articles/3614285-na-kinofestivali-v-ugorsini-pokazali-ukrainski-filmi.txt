На угорському кінофестивалі було презентовано українські стрічки, зібрані в програмі POSTCARDS FROM UKRAINE.

Про це повідомляє пресслужба Державного агентства з питань кіно на сторінці у Фейсбуці, передає Укрінформ.
"Українське документальне кіно пишається давніми традиціями поетичної операторської роботи, захопливого спостереження та виразного монтажу. У добірку входять чотири нещодавні фільми, які дозволяють глядачам досліджувати минуле та сьогодення країни, подорожувати в часі та просторі від міських до сільських місцевостей та від східних до західних частин країни", - зазначили організатори фестивалю.
Держкіно повідомляє, що програму підготували спільно з Міжнародним фестиваль документального кіно про права людини Docudays UA. Зокрема, туди увійшла картина Ігоря Іванька "Крихка пам‘ять" про дідуся режисера - відомого кінооператора Леоніда Бурлаку, який через хворобу Альцґеймера поступово втрачав пам'ять. Його онук знаходить та сканує кінодоробок дідуся, аби дослідити його минуле.

Також було презентовано фільм "Терикони" Тараса Томенка про прикрощі, які принесла війна на сході України 6-річній дитині. До виробництва кіно долучилися компанія ІнсайтМедіа, а спродюсували її, зокрема, Володимир Філіппов, Алла Овсяннікова й Андрій Суярко. Водночас повідомляється й про показ стрічки "Між небом та горами"режисера Дмитра Грешка, присвяченої пандемії 2020 року - як мешканці закарпатського села подолають загрозу нового та невідомого коронавірусу.
Заразом глядачі побачили "Нескінченність за Флоріаном" Олексія Радинського про легендарного київського архітектора Флоріана Юр’єва, а в Міжнародному конкурсі представили документальний повнометражний дебют Ольги Журби "Назовні".
Зазначається, що всі стрічки створено за підтримки Держкіно.
Відомо, що Verzio International Human Rights Documentary Film Festival в Угорщині - захід, під час якого демонструють короткометражні та повнометражні документальні фільми на правничу тематику. Мета фестивалю - просувати ідеї громадянського суспільства, верховенства права та плюралізм думок.
Фото: ДержКіно