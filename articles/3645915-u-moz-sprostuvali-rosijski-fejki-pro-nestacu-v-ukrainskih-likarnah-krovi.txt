В Україні вибудувано системне планове донорство, яке дає змогу забезпечити сталі запаси крові та її компонентів.

Про це йдеться у спростуванні, яке оприлюднено на сайті Міністерства охорони здоров'я, передає Укрінформ.
У МОЗ зауважують, що останнім часом російські пабліки, інформація з яких іноді просочується і в українські ЗМІ, активно поширювали інформацію про начебто критичну недостачу в українських лікарнях крові та її компонентів. А фейк про вимогу здавати кров учням шкіл навіть потребував спростування міжнародними фактчекерами.
"В Україні вибудувано системне планове донорство, яке дає змогу забезпечити сталі запаси крові та її компонентів. ...За період повномасштабного вторгнення російської федерації Україна не зверталася за компонентами крові до закордонних партнерів, оскільки критичних ситуацій з нестачею крові не виникало", - йдеться у повідомленні.
У МОЗ зазначили, що в умовах повномасштабної війни українці доволі активно відгукуються на усі заклики здати кров.
Зазвичай добровільна донація дає можливість забезпечити потреби у крові та її компонентах для цивільних і військових медичних закладів.
Водночас в залежності від інтенсивності бойових дій чи обстрілів ці потреби можуть збільшуватися в конкретному закладі, місті, області.
Координацією доставки запасів крові та її компонентів з інших регіонів опікується спеціалізована державна установа «Український центр трансплант-координації».
У МОЗ наголошують, що запаси крові та її компонентів формуються шляхом донації крові та/або компонентів крові з особистої волі людини, яка є або вирішила стати донором.
Для системи крові краще й ефективніше працювати, коли донори приходять до центрів крові постійно, а не тільки у випадку значної надзвичайної ситуації або реагуючи на окремі повідомлення в засобах масової інформації чи в соціальних мережах. В умовах воєнного стану стале забезпечення донорською кров’ю є однією з умов забезпечення обороноздатності країни та запорукою її національної безпеки, зауважили в міністерстві.
В МОЗ нагадали, що донором крові може бути кожен дієздатний українець віком від 18 років. Серед обов’язкових вимог: маса тіла не менше ніж 50 кг і відсутність протипоказань до донорства (про протипоказання детально можна прочитати за посиланням.