Українські виробники промислової продукції можуть замістити на ринку Євросоюзу товари з рф та білорусі на суму 7 млрд дол.


Про це в коментарі Укрінформу повідомив перший заступник міністра економіки України Денис Кудін.
«Міністерство вважає, що заміна товарів з рф та білорусі на європейському ринку українськими товарами – це питання найближчої перспективи. І ми маємо орієнтуватися на поточні конкурентні переваги наших виробників, наприклад, у машинобудуванні, вагонобудуванні, харчовій переробці. В цих галузях ми можемо відразу знаходити контракти на ринку ЄС», - сказав він.
Водночас за його словами, в України та Євросоюзі різні технічні стандарти, і, як наслідок, у сфері гармонізації технічних стандартів та регламентів вітчизняним виробникам потрібна допомога держави.
«Мінекономіки запускає проєкт Export Boost Project. Ми збираємо нову команду, яка працюватиме над тим, щоб допомогти українським компаніям укласти перші контракти та пройти всі необхідні сертифікації там, де ми можемо негайно замінити продукцію рф та рб. За нашими підрахунками, саме ця ніша, на яку ми можемо претендувати, складає біля $7 млрд упродовж найближчих 12-18 місяців», - підкреслив він.
Кудін запевнив, що основа економічної політики уряду України – це повна євроінтеграція. Зокрема, це відкриття ринку Європейського Союзу не на один рік, а на декілька років, до моменту приєднання України до ЄС, оскільки для інвестора важлива довгострокова перспектива, аби розуміти окупність.
Як повідомлялося, згідно з дослідженням «Заміщення українськими товарами імпорту з російської федерації і республіки білорусь в Україні, ЄС та світі», підготовленого ГО «Центр розвитку ринкової економіки «CMD-Ukraine», загальний обсяг поставок російських і білоруських товарів в Україну і західні країни в 2021 році сягнув 36 млрд дол.. Як вважають аналітики, переробна галузь України зберігає потужний виробничо-експортний потенціал, щоб замінити російські товари на ринках країн Заходу за низкою галузей промисловості, передусім у металургійній, хімічній, харчовій, машинобудівній та деревообробній галузях.