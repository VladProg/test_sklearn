Інспектори Державного департаменту Сполучених Штатів, Міністерства оборони та Агентства з міжнародного розвитку (USAID) прибули в Україну для зустрічей і з метою поліпшити незалежний нагляд за допомогою США.

Про це повідомила посол Сполучених Штатів Америки в Україні Бріджит Брінк у Твіттері, повідомляє Укрінформ.
«Тепло привітала Офіс генерального інспектора Державного департаменту, генерального інспектора Міністерства оборони та Офіс генерального інспектора USAID, які прибули із чітким графіком зустрічей і метою поліпшити незалежний нагляд за допомогою США Україні. Ми дотримуємося найвищих стандартів підзвітності та всебічного нагляду за допомогою, що надається США», - зазначила Брінк.
Як повідомлялося, раніше заступник державного секретаря США з політичних питань Вікторія Нуланд повідомляла про прибуття в Україну аудиторів для забезпечення звітності американської допомоги.
Фото: Тwitter/Ambassador Bridget A. Brink