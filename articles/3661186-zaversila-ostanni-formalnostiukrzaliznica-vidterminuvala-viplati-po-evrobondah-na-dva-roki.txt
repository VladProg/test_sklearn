АТ «Укрзалізниця» врегулювала питання перенесення на два роки термінів погашення боргу по єврооблігаціях на суму 895 млн дол.

Про це повідомляє Міністерство інфраструктури України в Фейсбуці, передає Укрінформ.
«Укрзалізниця сьогодні (27 січня – ред.) завершила останні формальності щодо перенесення термінів погашення єврооблігацій на загальну суму 895 мільйонів доларів. В результаті платежі з погашення боргу по єврооблігаціях Товариства були перенесені з 2024 року на 2026 рік, з 2026 року – на 2028 рік», - йдеться в повідомленні.
Очікується, що відтермінування виплат по єврооблігаціях знизить навантаження на ліквідність компанії, що своєю чергою надасть більше можливостей для відновлення інфраструктури та збільшення експортної здатності залізничного транспорту.
Крім того, реалізація зазначеної угоди забезпечує збереження репутації Укрзалізниці як відповідального позичальника на фінансових ринках та сприятиме майбутнім угодам на ринку капіталу.
Як повідомлялося, за попередніми оцінками, за 2022 рік АТ “Укрзалізниця” у підсумку матиме 10,8 млрд грн чистого збитку, а за результатами цього року він сягне 20,2 млрд грн.