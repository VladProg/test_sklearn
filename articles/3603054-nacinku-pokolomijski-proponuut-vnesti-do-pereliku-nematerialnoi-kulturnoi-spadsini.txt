Коломийська міська рада пропонує внести до Національного переліку нематеріальної культурної спадщини покутську страву «Начинка по-коломийськи».

Про це у Фейсбуці повідомив міський голова Богдан Станіславський, передає Укрінформ.
«Начинка по-коломийськи заслуговує бути в Національному переліку нематеріальної культурної спадщини України. Тому управління культури та туризму подало начинку на внесення до цього списку. Наша страва там має бути, адже вона показує традиції Покуття та розповідає, як колись жили та що готували українці», - зазначив Станіславський.

За його словами, начинка по-коломийськи з’явилась на Покутті у 50-их роках. Її готували на свята, подавали як гарнір до м’яса, риби або грибної юшки. Страва немає точної рецептури, але здавна для її приготування використовували вершкове масло, цибулю, молоко та кукурудзяну крупу або борошно.
У 2019 році начинку по-коломийськи визнано кулінарним брендом міста Коломия.
Як повідомлялося, Коломийська громада пропонує внести до Національного переліку нематеріальної культурної спадщини три весільні обряди Прикарпаття.