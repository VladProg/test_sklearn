Уповноважений Верховної Ради України з прав людини Дмитро Лубінець та російський омбудсмен тетяна москалькова проводять перемовини про те, щоб військовополонені могли телефонувати родичам.

Як передає Укрінформ, про це Координаційний штаб з питань поводження з військовополоненими повідомляє у Телеграмі.
“У Координаційному штабі відбулася онлайн-зустріч з рідними військовослужбовців 60-ї окремої механізованої бригади. На питання близьких відповіли представники Координаційного штабу, Уповноваженого Верховної Ради з прав людини та Уповноваженого з питань осіб, зниклих безвісти за особливих обставин”, - ідеться в повідомленні.
Сторони обговорили питання інформування родичів Міжнародним комітетом Червоного Хреста про перебування в полоні українських захисників. Представник Координаційного штабу зауважив, що МКЧХ пускають не у всі місця утримання. Лише останнім часом дозволили відвідувати деякі колонії на тимчасово захоплених територіях і в російській федерації.
Якщо родичі мають інформацію про перебування в полоні їхніх близьких, вони можуть звертатися, крім Національного інформаційного бюро, і до МКЧХ, щоб Червоний Хрест намагався отримати офіційне підтвердження про полон від російської сторони.
“росіяни по-різному записують прізвища наших людей. Але якщо ми бачимо, що прізвище, ім’я, по батькові та дата народження приблизно збігаються, то ми розуміємо, про кого йдеться. Тим більше, ми не відмовляємося від жодної людини, яку подає та сторона на обмін. Тому помилка не вплине на можливості звільнення”, - пояснив представник Координаційного штабу.
Крім того, на переговорах порушують питання телефонних дзвінків від полонених.
“Між нашим омбудсменом Дмитром Лубінцем і російським Тетяною Москальковою тривають перемовини, щоб замість листування військовополонені могли телефонувати рідним. Це значно спростить процедуру. Також обговорюється розширення допуску МКЧХ до місць утримання. Вже є певні досягнення в цьому процесі” - заявив представник уповноваженого Верховної Ради з прав людини.
Як повідомляв Укрінформ, у грудні МКЧХ потрапив до місць утримання українських полонених на території росії. За інформацією МКЧХ, близько 120 українських захисників у неволі отримали теплі речі і засоби гігієни.