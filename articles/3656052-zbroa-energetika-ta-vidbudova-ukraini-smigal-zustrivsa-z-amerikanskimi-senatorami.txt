Прем'єр-міністр Денис Шмигаль на зустрічі у столиці обговорив із сенаторами США Ліндсі Гремом, Річардом Блюменталем, Шелдоном Вайтгаусом питання, зокрема пов’язані із постачанням зброї Україні, фінансовою допомогою, підтримкою енергетики.

Про це глава уряду написав у Телеграмі, передає Укрінформ.


«У Київ сьогодні завітали справжні друзі України — сенатори США Ліндсі Грем, Річард Блюменталь, Шелдон Вайтгаус. Проговорили ключові теми співпраці: зброя, фінанси, енергетика, санкції, відновлення. Саме в ці хвилини триває засідання «Рамштайну», тож розраховуємо на потужні результати. Поряд із військовою підтримкою важливо посилювати санкції проти агресора — очікуємо обмежень, зокрема, проти російської ядерної сфери», - зазначив Шмигаль.

Прем’єр-міністр подякував сенаторам за особистий внесок у посилення України. Їхня підтримка закону, що включає 45 млрд дол. для України — вагомий символ солідарності, додав він.
Як повідомляв Укрінформ, це не перший візит сенаторів до України. Вони побували у столиці у травні та липні.