Лише 16% людей з інвалідністю офіційно працевлаштовано в Україні, тоді як у Європі цей показник перевищує 55%.



Як передає Укрінформ, про це повідомляє пресслужба Міністерства соціальної політики.
«Існуюча система працевлаштування осіб з інвалідністю, яка ґрунтується на квотному принципі та системі штрафних санкцій, не є ефективною. Для вирішення цієї проблеми розроблений законопроєкт №5344 зі збільшення інклюзії в суспільстві», – повідомила міністерка соціальної політики Оксана Жолнович.
Наразі існує «адміністративна господарська санкція», яку повинен виплатити приватний бізнес щорічно, якщо не дотримано квоти для працевлаштування людей з інвалідністю.
«І є вже дуже багато випадків її обходу і несплати. Роботодавці бояться працевлаштовувати людей з інвалідністю, бо не знають, як це робити, немає системного супроводу і допомоги, щоб адаптувати таку людину в колектив», – додала Жолнович.
Як зазначили у міністерстві, для вирішення проблеми у законопроєкті №5344 передбачається скасування штрафів та введення натомість безумовного цільового внеску на підтримку людей з інвалідністю, отримання підтримки за працевлаштування людей з інвалідністю та просування підприємств, у яких працевлаштовано понад 50% людей з інвалідністю у штаті.
Також документ передбачає розширення державної підтримки не лише на громадські організації, а й на інші підприємства.
Як повідомляв Укрінформ, Верховна Рада прийняла за основу законопроєкт №7433, який передбачає зміну підходу до розрахунку кількості робочих місць для працевлаштування осіб з інвалідністю.