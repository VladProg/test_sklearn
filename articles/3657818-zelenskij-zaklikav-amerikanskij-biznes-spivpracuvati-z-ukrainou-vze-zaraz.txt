Президент України Володимир Зеленський звернувся до учасників зустрічі Національної асоціації торгово-промислових палат США.

Про це повідомляє Офіс Президента, передає Укрінформ.
«Ми вже змогли привернути увагу й маємо співпрацю з такими гігантами міжнародного фінансового та інвестиційного світу, як BlackRock, J.P. Morgan і Goldman Sachs. Частиною нашого українського шляху вже стали такі бренди, як Starlink чи Westinghouse. Ваші блискучі оборонні системи, як-от HIMARS чи Bradley, уже поєднують нашу історію свободи з вашими підприємствами. Чекаємо на Patriot. Придивляємося до Abrams. Тисячі таких прикладів можливі! І кожен може стати великим бізнесом, працюючи з Україною», - сказав він.
Президент підкреслив, що, окуповуючи українські території, росія вивозить обладнання з місцевих фабрик, вміст складів і магазинів, і навіть людей як ресурс. За його словами, після перемоги розпочнеться процес подолання наслідків «хижацької політики росії», а також процес відбудови інфраструктури й економіки країни, що стане найбільшим економічним проєктом нашого часу у Європі.

Відео: Офіс Президента
«Уже зрозуміло, що американський бізнес може стати тим локомотивом, який знову витягне вперед глобальне економічне зростання», - підкреслив він.
Задля майбутніх високих результатів «в усіх галузях – від зброї й оборони до будівництва, від зв’язку до аграрного сектора, від транспорту до IT, від банків до медицини», Зеленський запросив американський бізнес працювати з Україною вже зараз.
Як раніше повідомляв Укрінформ, Президент України Володимир Зеленський подякував польському та литовському народові за солідарність і підтримку України у світлі російської агресії проти нашої держави.