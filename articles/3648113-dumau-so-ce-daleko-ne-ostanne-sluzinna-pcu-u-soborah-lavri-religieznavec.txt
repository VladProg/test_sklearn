Голова Державної служби України з етнополітики та свободи совісті Віктор Єленський переконаний, що Різдвяна служба Православної церкви України в Успенському соборі Києво-Печерської Лаври може бути не останнім богослужінням.

Як передає Укрінформ, про це повідомляє Радіо Свобода.
«Лавра належить державі і держава дає можливість служити в ній, це її вибір, це її рішення. Думаю, що це далеко не останній раз, коли ПЦУ буде служити в соборах Лаври. Очевидно монастирська братія, і не тільки Києво-Печерської лаври, будуть вирішувати: чи вони будуть належати до Московського патріархату чи – як це є настрій серед багатьох священиків, духовенства, серед монашества – вони цей зв’язок перервуть», – сказав Єленський перед службою в соборі 7 січня, відповідаючи на питання про подальшу долю Лаври.
Щодо ролі у передачі Лаври ПЦУ Президента Володимира Зеленський, голова ДЕСС висловив думку, що кожен президент України «рано чи пізно» усвідомлює важливість духовної незалежності.
«Кожен президент України рано чи пізно (очевидно, крім Януковича) розуміє важливість духовної незалежності України. Мені здається, що президент (Зеленський – ред.) достатьно глибоко осягнув цю проблему. Безумовно, заслуга його очевидна», – наголосив він.
Як повідомляв Укрінформ, в Успенському соборі Києво-Печерської лаври о 9-й годині ранку розпочалось богослужіння з нагоди Різдва Христового, яке проводить митрополит Епіфаній.
Це перша в історії літургія предстоятеля ПЦУ в Києво-Печерській лаврі. Вона стала можливою після того, як держава повернула у свою власність два храми лаври – Свято-Успенський собор і Трапезну церкву.
Успенський собор історично вважається головним храмом лаври. Наприкінці 2022 року заповідник Києво-Печерська лавра поінформував УПЦ (МП), що з 1 січня не продовжує з нею договір користування Успенським собором та Трапезною церквою у Верхній лаврі.
5 січня міністр культури та інформаційної політики Олександр Ткаченко повідомив, що за результатами роботи спеціальної комісії було ухвалено рішення про передачу державі Успенського собору і Трапезної церкви Києво-Печерської лаври від УПЦ (МП).