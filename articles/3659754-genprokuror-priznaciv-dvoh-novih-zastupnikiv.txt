Генеральний прокурор Андрій Костін призначив собі двох нових заступників — Антона Войтенка і Вікторію Літвінову. Крім того, першим заступником генпрокурора став Олексій Хоменко, який до цього обіймав посаду заступника і курував Спеціалізовану військову прокуратуру.

Про це повідомляє пресслужба Офісу генпрокурора.
“На посаду першого заступника призначено Олексія Хоменка. З вересня 2022 року він обіймав посаду заступника генпрокурора. До цього працював керівником Київської обласної прокуратури. Одним із головних завдань першого заступника визначено нагляд за додержанням законів органами безпеки”, - йдеться у повідомленні.
“Заступником генпрокурора призначено Антона Войтенка. До цього він очолював Львівську обласну прокуратуру. Він куруватиме напрям нагляду за додержанням законів органами Державного бюро розслідувань. Також за ним буде закріплена спеціалізована прокуратура у військовій та оборонній сфері”, - зазначили в Офісі генпрокурора.

На посаду ще одного заступника генерального прокурора призначено Вікторію Літвінову. До призначення вона працювала заступником керівника Спеціалізованої екологічної прокуратури Офісу генпрокурора.
Як зазначається, вона і надалі опікуватиметься роботою спеціалізованої екологічної прокуратури, а також напрямами протидії порушенням прав людини у правоохоронній і пенітенціарній сферах та захисту інтересів дітей.
Як повідомлялося, 24 січня генпрокурор звільнив Олексія Симоненка з посади свого заступника.
Нещодавно видання «Українська правда» повідомляло, що заступник генерального прокурора Симоненко у грудні – на початку січня їздив у відпустку в Іспанію на автомобілі львівського підприємця.
25 січня генеральний прокурор підписав накази про звільнення з адміністративних посад очільників 5 обласних прокуратур.
За власним бажанням звільнено керівників Запорізької, Кіровоградської, Полтавської, Сумської та Чернігівської обласних прокуратур.