Відвага та самовідданість учасників бою під Крутами у протистоянні ворогу назавжди стала символом і натхненням для українців.

На цьому наголосив Прем‘єр-міністр України Денис Шмигаль у Телеграмі, повідомляє Укрінформ.
Він нагадав, що 29 січня Україна вшановує пам'ять Героїв Крут — подвиг молодих українських воїнів, які прийняли бій із переважаючими силами більшовиків.
"Відвага та самовідданість крутянців у битві з ворогом назавжди стала символом і натхненням для українців. Прикладом для наслідування. І коли російська орда знову прийшла на нашу землю, як і понад 100 років тому, українські захисники хоробро дають відсіч загарбнику, відстоюючи нашу свободу й незалежність. Вічна слава Героям!", – наголосив Прем‘єр-міністр.
Бій під Крутами відбувся 29 січня 1918 року між Ніжином і Бахмачем на Чернігівщині, за 130 кілометрів на північний схід від Києва під час наступу на Київ військ більшовицької росії під проводом полковника Михайла Муравйова. Українське військо налічувало близько 300 бійців Студентського куреню, 250 – Першої української військової школи та майже 40 гайдамаків.
Бій тривав до вечора. Завдяки вигідній позиції і героїзму бійців, українцям вдалося завдати росіянам значних втрат і стримати наступ до темряви. Потім під тиском ворога більшість підрозділів організовано відступили до ешелонів на станції неподалік і вирушили в бік Києва, руйнуючи за собою залізничні колії. Але одна студентська чота – 27 юнаків, заблукавши у темряві, повернулася до станції Крути, яка на той час уже була зайнята більшовиками. 27 полонених юнаків (студентів і гімназистів) було розстріляно. Наймолодшим полеглим було по 16 років.