Письменник та музикант Сергій Жадан наголошує, що українці, попри війну, мають продовжувати жити своїми цінностями.

Про це Жадан заявив під час обміну думками в комітеті культури й освіти Європейського парламенту у Брюсселі, передає кореспондент Укрінформу.
Письменник розповів євродепутатам про те, яким був його Харків до війни і яким він став тепер, про великий харківський волонтерський рух, про те, як через бомбардування люди жили на станціях метро.
За словами Жадана, в цих страшних реаліях поставало питання “Наскільки доцільною і необхідною є культура в часи війни, в часи, коли на вулицях лежать тіла мирних загиблих людей, яких убивали російські ракети?”.
Попри все, на імпровізованих концертах у метро люди співали разом з артистами і просили приходити ще. “Раптом виявилося, що це потрібно людям”, - розповів письменник.
На його переконання, культура це не про розваги і задоволення: “Культура це скоріше про цінності, про нашу ідентичність”.
За словами Жадана, війна, яка триває — це не лише ідеологічна, цивілізаційна війна армій і політиків: “Це війна культур. росіяни цілеспрямовано знищують нашу культуру, тому що вона — частина нашої ідентичності. Знищуються школи, університети, культурні та архітектурні пам’ятки — все те, що відтворює ландшафт нашої культурної спадщини”.
На окупованих територіях росіяни одразу намагаються зламати нашу систему освіти, вводячи свою шкільну програму. Вони вичищають бібліотеки, викидаючи українські книжки, оскільки добре розуміють, що культура — це дуже важлива складова нашого простору і нашої суб'єктності.
“Вже сьогодні ми маємо думати про те, якими будуть наші міста після української перемоги, яким буде наш культурний і інформаційний простір та система освіти... Під час війни і бойових дій складно займатися візіонерством і зазирати в майбутнє, тому що ситуація дуже складна і непевна. Але не зазирати у майбутнє і не говорити про нього — теж неправильно. Ми мусимо далі жити нашими цінностями”, - підкреслив Жадан.
Він зауважив, що українці можуть і мають свідчити про воєнні злочини, про проблеми, які є. ”Але ми повинні думати про те — що робити далі? Як повертати повноцінне мирне життя у місця, які пережили окупацію і бомбардування, а деякі і далі продовжують знаходитися під бомбардуваннями”, - сказав Жадан, підкресливши, що і в цьому складному контексті варто говорити про культуру або освіту.
“Коли ми зараз об’єднуємося, щоб допомагати нашому найстарішому університету імені Каразіна, який сильно постраждав від росіян, ми розуміємо, що це — про майбутнє, про стратегію, про те, що з нами буде далі”, - констатував письменник.
Тому, наголосив він, було б дуже важливо і значимо, якби у Європі, де справді відчувається велика підтримка України, говорили про різні аспекти тих проблем, які зараз є в Україні.
“Зрозуміло, що Україні потрібен захист, потрібна зброя, але за мене це скажуть політики і фахові військові. А я, як письменник, можу ще раз підтвердити, що ми маємо думати про нашу освіту, про нашу культуру, тому що це є наше майбутнє”, - підсумував Жадан.
Як повідомляв Укрінформ, український письменник, поет і музикант Сергій Жадан став лауреатом німецької премії Ганни Арендт за політичне мислення 2022 року.