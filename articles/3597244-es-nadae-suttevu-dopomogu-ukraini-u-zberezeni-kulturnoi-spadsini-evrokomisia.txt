Європейський Союз та його окремі країни-члени надають Україні значну практичну допомогу в збереженні культурної спадщини, яка стала одним з головних об’єктів атаки з боку російських загарбників, та допомагає Україні боротися із російською дезінформацією та інформаційними маніпуляціями, які є «гібридною» складовою прямої агресії росії проти України

Про це у Страсбурзі під час виступу на пленарному засіданні Європейського Парламенту, що було присвячено європейській солідарності ЄС з Україною у сфері культури, заявила Єврокомісар з питань рівності Гелена Даллі, повідомляє кореспондент Укрінформу.

«Ми всі знаємо, що російська агресія проти України відбувається не лише на землі, але також у медіа та у сфері культури. Тож наш обов’язок – допомогти нашим українським друзям - виграти війну проти дезінформації, підтримувати креативний та культурний сектори, які зазнали втрат внаслідок масованої руйнації інфраструктури у містах і селищах України, знищення цінної та навіть безцінної культурної спадщини. Культура є вирішальним фактором для стійкості та для відновлення країни», - наголосила Єврокомісар.
Вона нагадала, що в контексті протидії російській пропаганді та дезінформації Єврокомісія веде активну діяльність на кількох фронтах. Перш за все, вона обмежує канали поширення російської дезінформації. Зокрема, ухвалені прямі санкції проти російських державних медіа, призупинено мовлення їх контенту на територію ЄС. З цією ж метою використовується так званий Кодекс поведінки проти дезінформації, який ЄС уклав із провідними медіа-платформами, включаючи Google, Meta, Microsoft, Tik-Tok та Twitter.
За словами Єврокомісара, окремим напрямком роботи є так званий «факт-чекінг» - система перевірки достовірності інформації, до якої з 2015 року активно долучені спеціалізовані медіа-організації та європейські дослідники. У цьому контексті Єврокомісія підтримує уряд України у розвитку власних спроможностей з протидії російській пропаганді й дезінформації, у тісному контакті з громадянським суспільством із використанням кращого європейського досвіду.
Цей фронт, за словами Єврокомісара Даллі, проходить також через сферу освіти. 11 жовтня цього року Єврокомісія оприлюднила рекомендації для вчителів та працівників системи освіти з метою розвитку цифрової обізнаності та протидії дезінформації, яку намагаються поширювати через освітні канали. Ця функція доповнює зусилля відділу «Східного Страткому», що був створений в рамках Європейської служби зовнішніх дій та проводить активну роботу у боротьбі з російською дезінформацією та російськими інформаційними маніпуляціями, починаючи з 2015 року.
Єврокомісар зазначила, що від початку російської військової агресії проти України Єврокомісія почала застосовувати гнучкі інструменти для підтримування українського культурного та креативного секторів.
Зокрема, в рамках проєкту «Креативна Європа» була відкрита можливість фінансової підтримки українських організацій та ініціатив з підтримки культури. Європейська програма «мобільності» художників та діячів культури, яка є відкритою також для українців, передбачає виділення на такі проєкти суми у 21 мільйон євро протягом наступних трьох років. Крім цього, програма «Європейський дім» охоплює проєкти та контакти між невеликими культурними організаціями на низовому рівні - для їх підтримки передбачений додатковий бюджет у 12 мільйонів євро.
«З метою підтримки тих діячів культури та художників, які були вимушено переміщені у зв’язку із війною, був оголошений відкритий конкурс в рамках програми «Креативна Європа» з фінансовим пакетом у 5 мільйонів євро. Цей спеціальний конкурс є відкритим до 29 листопада, він включає два виділення 2 мільйонів євро для проєктів, що забезпечують доступ українців до об’єктів культури, та для залучення об’єктів мистецтва з метою інтеграції переміщених осіб. Ще один мільйон євро спрямовується на допомогу українським інституціям для зусиль з відновлення культурного та креативного секторів. Ми маємо намір сприяти розвитку довгострокового партнерства між європейськими та українським організаціями. В рамках програми «Креативна Європа» з цією метою передбачено фінансування у 60 мільйонів євро», - повідомила Єврокомісар.
Крім того, за її словами, для захисту української культурної спадщини у надзвичайних умовах ЄС використовує інші шляхи фінансової підтримки, зокрема, можливості Механізму ЄС із цивільного захисту. Вперше в історії Україна звернулася до цього Механізму ЄС із запитом щодо захисту культурної спадщини. У відповідь Італія, Німеччина на Норвегія надали обладнання та практичну допомогу у захисті об’єктів культурної спадщини України.
Для таких цілей використовуються також інструменти Східного Сусідства ЄС, що були призначені для цілей розвитку та міжнародної співпраці – ці програми відкривають доступ додатково до фінансування у 2 мільйона євро.
Єврокомісар Гелена Даллі зауважила, що наразі немає необхідності в розробці або представленні нових інструментів для допомоги Україні у захисті її культурної спадщини, але є необхідність у ефективному використанні вже існуючих інструментів в рамках культурного та креативного співробітництва між ЄС та Україною.
Як повідомлялася, після початку військового вторгнення в Україну у лютому 2022 року російські загарбники із показовою жорстокістю почали завдавати ударів та руйнувати об’єкти освіти та культурної спадщини - школи, університети, музеї, бібліотеки, з метою знищення культури, мови та інших ознак культурної ідентичності українців, яка є основою стійкості України у спротиві російській агресії.


.