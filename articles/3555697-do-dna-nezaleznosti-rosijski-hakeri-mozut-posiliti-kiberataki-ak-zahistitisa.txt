У Державній службі спеціального зв’язку та захисту інформації попередили громадян про ймовірне посилення атак російських хакерів до Дня Незалежності - 24 серпня.

Як передає Укрінформ, про це пресслужба Держспецзв’язку повідомила у Телеграмі.
"Незалежність та свобода України не дають спокою російським загарбникам. Саме у значні державні дати зазвичай активізується ворог. Тому ми очікуємо посилення атак з боку окупантів напередодні та в день відзначення найважливішого для українців державного свята – Дня Незалежності. І не тільки на полі бою, а й у кіберпросторі", - йдеться у повідомленні.
У відомстві наголосили, що постраждати від хакерів може кожен, але в зоні підвищеної небезпеки – держслужбовці, військові, працівники критичної інфраструктури, які можуть стати точкою доступу до інформаційних систем держави.
У Держспецзв’язку надали рекомендації, як убезпечитись від хакерських атак.
Зокрема, необхідно змінити усі слабкі паролі до важливих облікових записів. Налаштувати, де можливо, двофакторну автентифікацію. Змінити пароль також у тому випадку, якщо протягом тривалого часу цього не робили. Встановити усі необхідні оновлення програм на комп’ютері та у смартфоні.
Пристрої потрібно просканувати за допомогою антивірусів. Видалити усі зламані піратські програми, які встановлювали раніше – вони можуть містити вразливості та становити небезпеку для комп’ютера. Також потрібно видалити усі російські програми. Зробити резервні копії важливих документів, файлів, щоб мати змогу їх відновити у разі втрати.
У службі закликають не завантажувати файли із невідомих, сумнівних джерел. Звертати особливу увагу на e-mail, адже часто хакери атакують саме за допомогою розсилання небезпечних електронних листів із “гарячими” темами.
"Пам’ятайте, що посилання на фішингові сайти можуть бути “замасковані” під привітання зі святом. Не переходьте за посиланнями, отриманими від незнайомців та навіть від друзів", - наголосили у Держспецзв’язку.
У службі зауважили, що зловмисники можуть імітувати представників держорганів. Тому потрібно звертати увагу на адресу відправника, вміст листа. Не переходити за підозрілими посиланнями і не відкривати вкладень.
Як повідомляв Укрінформ, в Україні за липень зареєстрували 203 ворожі кібератаки, зросла кількість атак на органи державного управління.