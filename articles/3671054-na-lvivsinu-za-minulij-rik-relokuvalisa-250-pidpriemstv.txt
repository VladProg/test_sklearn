На Львівщину з різних областей України за минулий рік переїхали і почали роботу понад 250 підприємств.

Про це на брифінгу в Медіацентрі Україна – Укрінформ повідомив начальник Львівської ОВА Максим Козицький, передає кореспондент Укрінформу.
«За минулий рік ми релокували понад 250 підприємств з різних областей, і вони почали тут свою роботу. До Центру зайнятості звернулися 1300 людей з числа ВПО, і їм всім підібрали роботу. Основна мета, яку ми перед собою ставимо, - залишити всіх тих, хто хоче тут залишитися. Для цього створюємо комфортні умови проживання і праці», - сказав Козицький.

Очільник області також зазначив, що за 2022 рік на Львівщині створено додатково майже 15 тисяч фізичних осіб-підприємців.
Як повідомлялося, на Львівщину найбільше релокувалося підприємств легкої промисловості, машинобудування й металообробки. В межах Програми підтримки бізнесу у Львівській області 134 місцеві та релоковані підприємства отримали фінансову допомогу на загальну суму 31 мільйон гривень.