У Міністерстві енергетики прогнозують, що на вихідних завдяки зменшенню споживання та достатньому рівню генерації енергосистема України працюватиме з резервом потужності.

Як передає Укрінформ, про це повідомляє пресслужба Міненерго.
«Сьогодні та у вихідні генерація електроенергії продовжить забезпечувати її споживання. Завдяки зменшенню попиту матимемо резерв потужності», – підкреслили в міністерстві.
Зазначається, що в Одеській області у зв’язку з ремонтами мереж можливі стабілізаційні відключення, але вже менші за тривалістю, ніж раніше.
Крім того, у Харківській області за останню добу після відновлювальних ремонтів мереж заживлено ще близько 2 тисяч споживачів.
Як повідомлялося, Україна у найближчій перспективі може відмовитися від імпорту електроенергії, якщо і надалі вироблятиме достатньо, щоб покрити потреби споживачів.