Закарпатський музей народної архітектури та побуту модернізував фондосховище кераміки завдяки швейцарському грантовому проєкту.

Про це повідомила у Фейсбуці Закарпатська обласна рада, передає Укрінформ.
"Комунальний заклад «Закарпатський музей народної архітектури та побуту» обласної ради завдяки фінансовій допомозі Міжнародного альянсу із захисту спадщини в зонах конфлікту «ALIPH» (Швейцарія) переобладнав фондосховище, де зберігаються предмети групи «Кераміка»", - йдеться в повідомленні.
Зазначається, що старі дерев’яні стелажі були замінені на металеві згідно з сучасними вимогами щодо правильного зберігання музейних предметів із дотриманням протипожежних та ряду інших вимог.
Комплекс металевих стелажів складається з трьох частин. Вони виготовлені з профільних труб, які між собою з’єднані ригелями з кутниками, а полички – із гнутого металевого листа. Вся конструкція покрита порошковою фарбою.
Як повідомляють у музеї, модуль стелажа довжиною 1 м розрахований на зберігання предметів загальною вагою до 500 кг.
"Завдяки переобладнанню фондосховища тут зберігатиметься понад дві тисячі предметів з кераміки, фаянсу, фарфору та скла. Крім того, були закуплені дві металеві шафи із висувними шухлядами (драйверами), призначені для надійного зберігання предметів групи «Писанки», головних уборів, поясів та інших дрібних предметів, та стелаж для зберігання картин, в якому полички та перегородки для розташування картин виготовлені з вологостійкого матеріалу", - зазначають у скансені.

Підкреслюється, що сучасне обладнання підвищує якість та умови зберігання музейних предметів, що, своєю чергою, покращує перспективи їх збереження в разі наслідків військових дій.
Як повідомлялося, МКІП зафіксував вже понад 550 епізодів воєнних злочинів російських військ проти культурної спадщини України. Серед ушкоджених, зокрема, 171 об'єкт зі статусом пам'ятки, 146 об'єктів цінної історичної забудови, 58 пам'яток і творів мистецтва, які не перебувають на обліку як пам'ятки культурної спадщини (пам'ятники героям АТО, мозаїки, вітражі тощо), 44 музеї.