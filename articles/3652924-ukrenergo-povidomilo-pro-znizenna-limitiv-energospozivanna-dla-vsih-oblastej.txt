Станом на 11:00 15 січня енергетична інфраструктура відновлюється після 12-го ракетного удару росії, тривають ремонтні роботи на всіх пошкоджених обстрілами об’єктах. Ліміти енергоспоживання знижені пропорційно для всіх областей.

Про це у Фейсбуці повідомляє Укренерго, передає Укрінформ.
"Вчора ворог намагався прицільно бити по блоках теплових електростанцій (ТЕС). Через пошкодження обладнання вони припинили або знизили виробіток електроенергії, і в енергосистемі збільшився дефіцит. Це змусило дещо знизити ліміти споживання, пропорційно для всіх областей. Обмеження діють протягом всієї доби. При їх перевищенні будуть застосовані аварійні відключення. Отже, для споживачів терміни відключень можуть збільшитись", - йдеться у повідомленні.
Уточнення щодо ситуації по областях та містах можна отримати на сайті місцевого оператора розподільчих мереж (обленерго). Перелік обленерго можна знайти за посиланням.
Як повідомляв Укрінформ, завдяки Силам оборони України та заходам, що вживали енергетики під час ракетних ударів 14 січня, керованість та цілісність енергосистеми збережена. Проте дефіцит в системі суттєвий, складна ситуація на Харківщині та Львівщині.