Зірка українського баскетболу дав передбачення майбутньому вітчизняного баскетболу та оцінив шанси українських баскетболістів в НБА.

Дворазовий чемпіон НБА Станіслав Медведенко розповів про майбутнє українського баскетболу, повідомляє Коло Спорту, передає Укрінформ.

«Майбутнього в українського баскетболу немає, якщо воно буде й надалі розвиватись в такому ключі. Ми будемо втрачати, у нас збірні, дитячі збірні, найгірші результати за всю історію. І це диво, що наша національна збірна, не зважаючи на це має найкращий склад, а дитячий баскетбол взагалі незрозуміло де», - сказав Медведенко.
Дворазовий чемпіон НБА також оцінив перспективи українських баскетболістів за океаном.
«Лень – давайте відверто, його кар’єра йде на спад. Він достатньо вже віковий баскетболіст, мій прогноз – це ще 2-3 роки в НБА і догравати десь в Європі. Він вже провів свої найкращі роки в НБА. У Свята трохи інша історія, йому зараз 26 років, в принципі це якраз той вік, коли вже з’явився досвід, і ти ще маєш всі фізичні якості, прогресувати фізично, і залишатися ще деякий час на піку своєї форми. Тому в його варіанті все залежить від випадку – вважаю, що є шанс зачепитися за НБА, але його роль для мене також зрозуміла – він буде відіграти десь таку ж роль як і зараз. Можливо для нього краще буде десь переїхати в Європу. Думаю, не погані шанси будуть в Юсуфа Санона. Він демонструє гарно прогресує, наступного літа у нього буде гарний шанс заявити про себе у літній лізі , а у нього для цього все є, і досвід з’явився, і гарно себе зарекомендував на чемпіонаті Європи. Тож у нього будуть непогані шанси потрапити в НБА», - додав Медведенко.
Як повідомляв Укрінформ, дворазовий чемпіон НБА Медведенко продав чемпіонські персні за понад $250 тис. на аукціоні на підтримку України.