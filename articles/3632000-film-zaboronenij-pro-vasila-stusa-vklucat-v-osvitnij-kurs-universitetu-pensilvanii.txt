Художній фільм «Заборонений» про Василя Стуса режисера Романа Бровка буде включено в освітній курс про українську ідентичність та розбудову української культури університету штату Пенсильванія (PENN STATE UNIVERSITY, USA).

Про це Укрінформу повідомили в Держкіно, за сприяння якого фільм було створено.
«Курс сприятиме популяризації української культури загалом та українського кінематографу зокрема. «Заборонений» — це український художній повнометражний фільм, який на широкому тлі боротьби українських дисидентів кінця 1960-х — початку 1980-х років розповідає про життя і загадкову смерть відомого поета-шістдесятника, правозахисника, Героя України — Василя Стуса», - зазначили в Держкіно.
Проєкт цього фільму став одним із переможців 10-го конкурсного відбору Держкіно.