Колектив Довженко - Центру рішенням від 8 листопада не допустив т.в.о. генерального директора Центру Юлію Каждан до виконання обов'язків.

Про це повідомила пресслужба Державного агентства з питань кіно, передає Укрінформ.
"Саме для аудиту діяльності та усунення встановлених перевіркою порушень Агентством було призначено тимчасову виконуючу обов'язки керівника Довженко-Центру Юлію Каждан. При відборі кандидатів перевага надавалася тим, хто має юридичну освіту: переглядалися резюме кандидатів, які брали участь у конкурсних доборах у Держкіно, резюме кандидатів із професійних сайтів добору кадрів. За результатами пошуку було проведено співбесіди з декількома кандидатами, вибір було зроблено на користь Каждан Юлії, оскільки вона має фахову юридичну освіту, досвід роботи аудитором, і не претендує на посаду керівника Центру на постійній основі. Вона має лише допомогти налагодити юридичну та фінансову роботу Центру та передати всі справи майбутньому переможцю конкурсного відбору", - йдеться в повідомленні.
Зазначається, що наразі відбувається реєстрація положення, розробленого Держкіно, що стосується порядку організації конкурсу на посаду керівника державного закладу культури. Очікується, що після набрання ним чинності буде оголошено конкурс задля обрання керівника Довженко-Центру, в якому Юлія Каждан не братиме участі.
У повідомленні підкреслюється, що завданням тимчасового керівника Центру є "повний та об’єктивний аналіз фінансово-господарської діяльності державного підприємства та виправлення виявлених перевіркою Держкіно порушень".
Під час аудиту було встановлено, що приміщення Центру переоцінюються не всім майновим комплексом, як це передбачає законодавство, а вибірково: незважаючи на запити, документів щодо підстав переоцінок та звітів оцінщиків від закладу також не отримано.
"З відкритих джерел (сайт Prozorro)... комісією було отримано інформацію, що Центр сплачував кошти своєму колишньому керівникові за консультування в питаннях управління Центром: робилося це за кошти, отримані від держави на фінансову підтримку основної статутної діяльності Центру. І це лише деякі з встановлених порушень", - йдеться в повідомленні.
Держкіно нагадує, що метою відомства залишається збереження державного майна, архівного, музейного та фільмофонду Довженко-Центру. І наразі питання віднесення фондів Центру до Національного архівного фонду та Музейного фонду залишаються неврегульованими, бо Центр не є ні архівом, ні музеєм.
"Для вирішення питання збереження колекцій Довженко-Центру та включення їх до відповідних фондів запропоновано провести експертизу всіх об'єктів, що зберігаються в Центрі. Для цього зараз утворюється міжвідомча комісія із залученням фахівців Держкомархіву, МКІП, Держкіно та представників Довженко-Центру", - йдеться в публікації.
Як раніше повідомляв Укрінформ, за результатами аудиту Олену Гончарук відсторонили від виконання обов'язків в.о. генерального директора ДП "Національний центр Олександра Довженка".
Виконувач обов'язків директора Довженко-Центру Юлія Каждан перебуватиме на цій посаді не більше трьох із половиною місяців, поки триватиме процедура визначення переможця конкурсного відбору.
У конкурсі на посаду керівника Довженко-Центру зможуть взяти участь усі охочі, які відповідатимуть вимогам, що визначені у статті 21-1 Закону України "Про культуру": "Керівником державного закладу культури може бути особа, яка має вищу освіту, стаж роботи у сфері культури не менше трьох років, володіє державною мовою та здатна за своїми діловими і моральними якостями, освітнім і професійним рівнем виконувати відповідні посадові обов’язки".
Фото: Ірина Сорока