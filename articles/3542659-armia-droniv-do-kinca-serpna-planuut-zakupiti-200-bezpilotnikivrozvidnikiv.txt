У рамках проєкту "Армія дронів" до кінця серпня буде закуплено 200 дронів-розвідників для українських військових.

Як передає Укрінформ, про це повідомив віцепрем'єр-міністр - міністр цифрової трансформації України Михайло Федоров у Телеграмі.
"Зібрали вже 751 млн грн на "Армію дронів" через платформу UNITED24. До кінця серпня плануємо закрити першу задачу — закупити 200 дронів-розвідників", - написав він.






Українська "Армія дронів" / Фото: Євген Котенко, Укрінформ





































Федоров додав, що у межах проєкту вже придбані перші дрони. Серед них — одні з найкращих дронів — FLyEye. Їхня швидкість може досягати 160 км/год, а дальність польоту — 60 км. Це дозволить розвідникам проникати в тил ворога та отримувати важливу інформацію.
Також ЗСУ посилять дрони DJI Matrice 300. Безпілотники мають потужні камери та тепловізори. Вдень і вночі українські солдати будуть добре бачити ворожу техніку.
Крім цього, Мінцифри веде перемовини з українськими виробниками безпілотників, щоб у подальшому купувати їх для "Армії дронів". За словами Федорова, перемовини ведуться з компаніями Скайтон, SKIF та Укрджет.
Укрджет — один з найбільших українських БПЛА з серійним виробництвом. Проводить близько 10 годин у повітрі та може літати на 150 км від керувальної станції. SKIF має камеру, яка працює офлайн. Скайтон може літати до 20 годин у небі.
"Впевнений, завдяки розвитку military-tech в Україні з‘явиться більше стартапів, які зроблять українську армію однією з найтехнологічніших у світі. Наша перевага — в розумі і креативності. А сила — в ЗСУ", - підкреслив Федоров.
Як повідомлялося, 1 липня Генеральний штаб Збройних сил України, Міністерство цифрової трансформації та платформа UNITED24 оголосили про початок проєкту "Армія дронів". Це комплексна програма, що включатиме системну закупівлю дронів, їх ремонт та оперативну заміну, а також курс навчання пілотів.
Фото: Михайло Федоров / Телеграм