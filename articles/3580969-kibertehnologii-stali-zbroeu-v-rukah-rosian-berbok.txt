Часто за кібератаками на різні структури стоять злочинці, але держави також використовують кіберпростір, щоб шпигувати за компаніями і політиками, поширювати дезінформацію та втручатися в демократичні процеси.

Про це сказала міністр закордонних справ ФРН Анналена Бербок у виступі на конференції «Формування кібербезпеки», яка відбулася 27 вересня в Потсдамі, повідомляє кореспондент Укрінформу.
«Нам зрозуміло: сучасні війни ведуться не лише боєприпасами та крилатими ракетами, а й ботами та шкідливим програмним забезпеченням…Зараз кібертехнології стали частиною сучасної війни, про що свідчить загарбницька війна росії проти України: в день вторгнення, 24 лютого, росія атакувала мережу зв’язку Viasat, спричинивши відключення зв’язку в Україні», - зауважила глава МЗС.
Вона згадала свій візит до Києва на початку цього місяця, коли експерти з українського агентства з кібербезпеки пояснили їй, як вони захищаються від російських кібератак: використовують краудсорсингові розвідувальні дані для відстеження переміщень військ, забезпечують онлайн і цифровий зв’язок за допомогою терміналів Starlink, відбивають атаки на свої енергетичні системи.
«Німеччина, як і багато інших країн, підтримує Україну в цих зусиллях – надаючи обладнання та фінансуючи проєкти, які дозволяють людям залишатися на зв’язку, з доступом до Інтернету навіть у зонах бойових дій. Часто це є єдиним способом дізнатися, чи є друзі та родина в безпеці», - сказала політик.
Міністр також нагадала про фішингові атаки російської, фактично державної, групи Ghostwriters на приватні та робочі облікові записи електронної пошти багатьох депутатів німецького Бундестагу напередодні федеральних виборів.
Кіберпростір, за її словами, відіграватиме вирішальну роль у німецькій стратегії національної безпеки, над якою федеральний уряд зараз працює. Серед цілей, які ставляться, - «притягнення до відповідальності держав, які потурають або підтримують злочинну діяльність».
«Безпечний кіберпростір є основою нашої політики безпеки», - констатувала очільниця дипломатичного відомства. В самому МЗС, за її словами, ІТ-спеціалісти встановлюють нові канали, захищені відповідно до найвищих стандартів, які можуть використовувати всі федеральні органи влади та всі представництва Німеччини за кордоном (таких 230) для спілкування один з одним. А з 2023 року німецьке МЗС також буде розвивати безпечні канали зв’язку з іншими країнами.
Крім того, Берлін працює над першим німецьким «посольством даних» — центром обробки даних за межами території Німеччини, де будуть зберігати критично важливу інформацію та таким чином захищати її від атак на системи.
Як повідомлялося, одна з найбільш серйозних атак на німецький Бундестаг була скоєна в 2015 році.