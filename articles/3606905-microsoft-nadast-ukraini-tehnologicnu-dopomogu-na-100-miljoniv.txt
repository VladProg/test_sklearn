Компанія Microsoft розширює підтримку України до кінця 2023 року і надасть технологічну допомогу на 100 мільйонів доларів.

Про це повідомив віцепрезидент компанії Бред Сміт за результатами зустрічі з віцепрем'єр-міністром - міністром цифрової трансформації Михайлом Федоровим, передає Укрінформ із посиланням на пресслужбу Мінцифри у Телеграмі.
«Завдяки технічній допомозі державні установи, критична інфраструктура та інші сектори в Україні продовжать безоплатно використовувати цифрову інфраструктуру та працювати в хмарі Microsoft. Також компанія допоможе з кураторством та реалізацією цифрових секторів, таких як кібер, судочинство, митниця, медицина та освіта», - йдеться у повідомленні.
У міністерстві нагадали, що з початку повномасштабної війни Microsoft надала понад 400 млн дол. на підтримку України. Компанія стала однією з перших, яка ще на початку березня призупинила весь новий продаж продуктів і послуг у росії.
Як повідомлялось, у березні в Офісі Президента прийняли рішення призначати «Відзнаку миру» корпораціям, які швидко залишили російський ринок. Наразі її отримали вже компанії Amazon, Microsoft та Apple.