Друга «ракетка» України Віталій Сачко пробився до основної сітки турніру Асоціації тенісистів професіоналів (АТР) серії Challenger - Bahrain Ministry of Interior Tennis - у Манамі (Бахрейн) із призовим фондом €118 тис.

У фіналі кваліфікації Сачко менш ніж за 1,5 години обіграв з рахунком 6:4, 6:2 росіянина Андрія Чепелєва, який виступає у нейтральному статусі, передає Укрінформ.
Після матчу Сачко відмовився потиснути руку супернику. Свій намір не вітати після завершення гри Віталій озвучив супернику біля сітки: «Я вважаю, ти знаєш, чому». На що у відповідь Чепелєв запитав: «Чому?». Український тенісист відповів: «ви напали на Україну. Твоя країна напала».
Як інформує BTU, почути точну відповідь росіянина було складно, але, схоже, що він сказав, що напав не він.
Турнір у Манамі триватиме до 19 лютого.
Фото: btu.org.ua.