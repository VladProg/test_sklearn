Міністерство культури та інформаційної політики рекомендуватиме Лаврському заповідникові не продовжувати угоду з УПЦ МП на оренду Успенського собору й Трапезної церкви у Верхній Лаврі.

Про це повідомив очільник МКІП Олександр Ткаченко в ефірі телемарафону "Єдині новини", передає Укрінформ.
"Угода про оренду Успенського та Трапезного храмів у Верхній Лаврі спливає. Відповідно до нас звернувся директор Лаврського заповідника щодо інформування з цього питання. Ми на виконання указу президента щодо перевірки стану справ використання майна Лаври будемо рекомендувати таку угоду не подовжувати", - сказав міністр.
Ткаченко зауважив, що до моменту завершення перевірки використання майна Верхньої Лаври з боку новоствореної міжвідомчої урядової комісії, у цих приміщеннях богослужіння не відбуватимуться. Стосовно іншого майна, підкреслив він, є угоди, які тривають і продовжуватимуться до завершення такої перевірки.
Він зазначив, що майно Нижньої Лаври також пройде перевірку на правомірність його використання УПЦ МП. Результати перевірки вирішать подальшу долю монастирського комплексу.
"У 2013 році була підписана безстрокова угода на використання Нижньої Лаври УПЦ МП. Оскільки наразі є указ і міжвідомча комісія, нам доведеться перевірити правомірність використання церквою майна, і з огляду на це виносити рішення", - зазначив міністр.
Як повідомлялося, з 1 січня представники УПЦ МП втратять право проводити богослужіння на території Верхної Лаври в Успенському та Трапезному соборах. У цьому зв'язку намісник Свято-Успенської Києво-Печерської Лаври митрополит Павло Лебідь звернувся до Президента України Володимира Зеленського з проханням не забирати ці храми.