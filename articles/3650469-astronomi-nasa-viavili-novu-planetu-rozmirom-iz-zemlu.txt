Астрономи Національного управління з аеронавтики і дослідження космічного простору США (NASA) оголосили про виявлення нової планети розміром із Землю.

Як передає Укрінформ, про це повідомляє ABC News.
Нововиявлена планета під назвою TOI 700 e є частиною системи TOI 700 і становить 95% розміру Землі та, ймовірно, є кам’янистою.
У NASA змогли виявити планету завдяки аналізу даних, зібраних власним супутником Transiting Exoplanet Survey Satellite (TESS).
Зазначається, що раніше американське космічне агентство вже виявило три планети в одній системі - TOI 700 b, c і d. Планета e також знаходиться у так званій зоні проживання зірки.
У NASA розповіли, що TOI 700 e приблизно на 10% менша за планету TOI 700 d. Нововиявлена планета за 28 днів обертається навколо своєї зірки під назвою TOI 700, маленької червоної карликової зірки, розташованої приблизно за 100 світлових років від Землі.
Як повідомляв Укрінформ, у 2020 році вчені з NASA відкрили за допомогою космічного телескопа першу планету розміром із Землю, на якій потенційно може існувати життя.
Фото: NASA