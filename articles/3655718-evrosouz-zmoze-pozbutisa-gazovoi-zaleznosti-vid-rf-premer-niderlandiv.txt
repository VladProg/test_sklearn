Прем'єр-міністр Нідерландів Марк Рютте переконаний, що відмова від російського газу є цілком реальною перспективою.

Про це Рютте сказав на Всесвітньому економічному форумі у Давосі, передає кореспондент Укрінформу.


“Чи було помилкою відмовитися від атомної енергетики?.. Не здивуюся, якщо через кілька років... багато країн почнуть інвестувати в розвиток атомної енергетики. Ми вважаємо, що це має стати частиною нашого енергетичного кошика. Звичайно, на це піде багато років, і в короткостроковій перспективі ми робимо ставку на скраплений газ, на постачання зі США. Але я впевнений, що в якийсь момент ми зможемо позбутися залежності від росії”, - заявив очільник уряду.


Він висловив переконання, що діяти у цьому напрямку слід було ще раніше.


“Стосовно залежності від російського газу - я згоден, що ЄС зайняв певну вичікувальну позицію, мовляв, у нас є дешевий газ, і це добре для нашої економіки. Ми мали почати діяти раніше”, - підкреслив прем'єр-міністр Нідерландів.


Як відомо, Євросоюз надає Україні масштабну політичну, економічну, фінансову, гуманітарну та військову допомогу. У відповідь росія почала використовувати газ та інші енергоресурси для тиску на ЄС, спровокувавши безпрецедентну енергетичну кризу.


Країни ЄС ухвалили спільне рішення щодо диверсифікації шляхів газопостачання, зокрема відмови від поставок газу з росії на користь інших постачальників газу.