Прем’єр-міністр Денис Шмигаль, коментуючи ситуацію щодо можливості допуску російських і білоруських спортсменів під нейтральним прапором до Олімпіади в Парижі, наголосив, що жодної нейтральності не може бути, поки триває війна.

Про це він сказав на засіданні уряду, передає Укрінформ.
Глава уряду назвав цю ситуацію «питанням, яке викликає обурення», і підкреслив, що Президент, Верховна Рада, уряд та Національний олімпійський комітет мають консолідовану чітку позицію: «Жодної нейтральності не може бути, поки триває війна».
Шмигаль наголосив, що за час війни загинуло понад 200 українських спортсменів і тренерів, понад 120 спортивних об’єктів зруйновані російськими ракетами й артилерією, припинили існування понад 300 спортивних шкіл, 150 тис. спортсменів не мають умов для тренування.
«Це більш ніж достатній аргумент, аби спортсмени з росії та білорусі не були допущені до жодного спортивного змагання і тим паче Олімпіади», - заявив Прем'єр-міністр.
Як повідомлялося, Міжнародний олімпійський комітет оприлюднив заяву, в якій допустив можливість участі росіян і білорусів на Олімпійських іграх 2024 в Парижі під нейтральним прапором.
На знак протесту Україна може бойкотувати паризькі Ігри.
Спортсмени з росії та білорусі були відсторонені від багатьох змагань після повномасштабного вторгнення рф в Україну, а організатори Олімпійських ігор 2024 у Парижі заявили, що дотримуватимуться рішення МОК щодо того, кому дозволено брати участь в Іграх.
Латвія, Литва, Естонія та Польща закликали міжнародні спортивні організації заборонити російським і білоруським спортсменам брати участь в Олімпійських іграх та інших змаганнях, поки триває війна в Україні.