Воєнну драму Тимура Ященка "Черкаси" покажуть 14 жовтня в Українському домі у Варшаві.

Про це повідомляє пресслужба Держкіно, передає Укрінформ.
"Радий долучитись до цього святкового дня показом мого дебютного художнього фільму "Черкаси" в Українському домі у Варшаві та впевнений, що цей день відзначить із нами весь цивілізований світ", - сказав режисер Тимур Ященко.

За його словами, "Черкаси" ознаменують собою "найголовніше державне свято українського сьогодення".

Стрічка розповідає про команду українського корабля "Черкаси", яка три тижні чинила опір ворогу під час анексії Криму й не спустила державний прапор. Історія заснована на реальних подіях березня 2014 року.
У Держкіно зазначають, що члени команди фільму сьогодні чинять опір загарбникам у реальному житті. До лав Збройних сил України пішли актори Євген Авдєєнко, Роман Семисал, Мишко Воскобойник, Олесь Каціон, Руслан Коваль, Олег Щербина, а також монтажер Віктор Онисько.
"Черкаси" - це художній фільм режисера Тимура Ященка про оборону однойменного морського тральщика, заблокованого російськими військами в бухті Донузлав у березні 2014 року під час захоплення Криму.
Авторами сценарію стали Тимур Ященко та Роберт Квільман, продюсери Ірина Клименко та Марта Лотиш. Головні ролі у фільмі виконали Євгеній Ламах, Дмитро Сова, Роман Семисал, Олег Щербина, Руслан Коваль, Вадим Лялько, Євген Авдєєнко, Олесь Каціон.
Фільм створено у співпраці кінокомпаній "MKK ФІЛЬМ СЕРВІС" (Україна) та "Інтер медіа" (Польща) за підтримки Держкіно.
Прем'єра фестивальної версії стрічки відбулася 16 липня 2019 року на Одеському кінофестивалі.