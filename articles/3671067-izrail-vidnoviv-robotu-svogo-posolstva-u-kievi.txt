Міністр закордонних справ Ізраїлю Елі Коен 16 лютого підняв прапор Ізраїлю в посольстві в Україні, таким чином відновивши повноцінну роботу дипломатичної місії в Києві.

Як передає Укрінформ, про це він повідомив у Твіттері.
«Над посольством в Україні знову майорить прапор Ізраїлю. Вперше з початку війни сьогодні я знову повністю відкрив посольство Ізраїлю в Києві з послом Михайлом Бродським», - написав Коен.

Фото: Eli Cohen

Він також додав, що Україна є другом Ізраїлю, і подальша діяльність посольства та працівників, які тут працюють у складних умовах, сприятиме зміцненню відносин між країнами.
Як повідомлялося, міністр закордонних справ Ізраїлю Елі Коен прибув у четвер до Києва - вперше з початку повномасштабного вторгнення рф в Україну.
Ізраїль переніс своє посольство із Києва до Львова у лютому 2022 року - напередодні повномасштабного вторгнення росії в Україні. Водночас вже у травні посольство частково відновило роботу у столиці.