Дружина Президента Олена Зеленська у вітанні чоловіку з Днем народження побажала більше причин для усмішки.

Про це йдеться в її дописі в Телеграмі, передає Укрінформ.
“Мене часто запитують про те, як ти змінився за цей рік. І я завжди відповідаю: «Не змінився. Він той самий. Той самий хлопець, якого я зустріла, коли нам було по сімнадцять». Але насправді дещо змінилося: ти набагато менше усміхаєшся нині. Наприклад, так, як на цьому фото… Я бажаю тобі більше причин для усмішки. І ти знаєш, що для цього треба. Ми всі знаємо”, - зазначила Зеленська.

Вона додала, що впертості в Зеленського вистачить, “головне – щоб вистачило здоров’я”.
“Тож будь здоровий, будь ласка! Я хочу усміхатися разом із тобою завжди. Подаруй мені цю можливість!” - додала дружина Президента.
Також вона опублікувала фото разом із чоловіком, на якому вони усміхаються.
Як відомо, 25 січня Президент Володимир Зеленський відзначає 45-ий день народження.