Туреччина готова зробити потужний дипломатичний внесок у встановлення міцного миру між росією та Україною, а також узяти на себе роль фасилітатора та посередника у цьому процесі.

Про це повідомляє Укрінформ із посиланням на Директорат із комунікацій адміністрації Президента Туреччини за результатами телефонної розмови президентів України й Туреччини.
«Президент Ердоган повторив, що вони готові зробити потужний дипломатичний внесок у встановлення міцного миру між росією та Україною, а також взяти на себе роль фасилітатора та посередника в цьому процесі», - йдеться у заяві.
Також вказується, що у телефонній розмові Президента Реджепа Тайїпа Ердогана з Президентом України Володимиром Зеленським йшлося про події російсько-української війни.
Під час розмови Ердоган також висловив співчуття з приводу аварії гелікоптера, що сталася в Україні в середу і в якій загинуло керівництво МВС, дитина - загалом 14 людей.
Як повідомляв Укрінформ, 16 січня президент Туреччини мав телефонну розмову з президентом росії володимиром путіним.