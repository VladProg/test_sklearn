Китай планує здійснити 2023 року понад 60 космічних запусків, встановивши новий рекорд в історії його космонавтики.

Про це повідомляє Укрінформ із посиланням на Сіньхуа.
Зокрема, Китайська корпорація аерокосмічної науки та технологій проведе понад 50 космічних запусків. Інші підприємства, включно з Китайською корпорацією аерокосмічної науки та промисловості, організують ще понад 10 запусків.
Ракети-носії (РН) "Чанчжен-2Е" (CZ-2F або Long March-2F) та "Чанчжен-7" (CZ-7 або Long March-7) використовуватимуться для доставки космонавтів та вантажів на китайську космічну станцію.
Цього року перший політ здійснить РН "Чанчжен-6В" (CZ-6С або Long March-6С) - модифікація триступеневої "Чанчжен-6" із киснево-гасовими рідинними ракетними двигунами. "Чанчжен-6" - єдина вітчизняна РН, яка працює на екологічно чистому паливі, йдеться у повідомленні.
Дебют РН "Ліцзянь-1 ігрек2" (ZK-1 Y2) відбудеться в першій половині цього року. 27 липня 2022 року за допомогою "Ліцзянь-1", найпотужнішої китайської твердопаливної РН, було виведено на задані орбіти шість супутників.
Як зазначається, в рамках проєктів із дослідження Місяця та Марса, Китай цього року продовжить розробляти зонди "Чан'є-7" та "Тяньвень-2".
Згідно з планом, у рамках реалізації місії місячного зонда "Чан'є-6" у 2025 році на Землю будуть доставлені зразки місячного ґрунту зі зворотного боку природного супутника нашої планети. Заплановано запуск й іншого місячного зонда "Чан'є-7", метою якого є пошук води на південному полюсі Місяця.
Фото: Сіньхуа