Упродовж січня в Україні спостерігається тенденція до здешевлення автогазу: ціна на нього на автозаправних станціях знизилася в середньому на 2,75 грн/л (9,3%) - до 26,66 грн/л.

Як передає Укрінформ, про це повідомляє enkorr.
Зазначається, що свій низхідний шлях ціна на газ у січні почала відразу, зменшившись за вихідні (6-9 січня) на 0,18 грн/л. Місячний діапазон цін був у межах 24,45-27,99 грн/л. При цьому на станціях ОККО й WOG ціна на автогаз за місяць втратила 2,41 грн/л і 2,23 грн/л, знизившись до 27,58 грн/л і 27,76 грн/л відповідно.

«Овіс» і «Рур груп» за цей же період скинули по 3 грн - до 26,99 грн/л і 26,00 грн/л відповідно.
У мережі Укрнафти ціна на продукт за січень зменшилась на 3,55 грн/л - до 24,95 грн/л, втративши за останній тиждень гривню. На станціях «Авіас», KLO, Amic і Chipo ціни коливались у межах 25,49–26,29 грн/л (див. табл.).
Найменше - 1,80 грн/л - втратив автогаз на заправках двох мереж, «Автотрансу» й BVS, де він наразі коштує найдорожче порівняно з цінами на станціях решти мереж, 27,98 грн/л і 27,99 грн/л відповідно.
Найбільше за місяць продукт здешевшав - на 3,60 грн/л - на АЗС мережі «Олас», до 25,90 грн/л, яка, до речі, після останніх вихідних ціну не змінювала.
Найдешевше продає автогаз уже традиційно «Авантаж 7», за 24,45 грн/л (за місяць -2,50 грн/л). Різниця цін на автогаз у різних мережах становить 3,54 грн/л.