Бюро економічної безпеки викрило постачальників продуктів харчування для державних структур, які ухилились від сплати податків на загальну суму майже ₴400 мільйонів.

Як передає Укрінформ, про це повідомляє пресслужба БЕБ.
"Детективи Бюро економічної безпеки України викрили службових осіб декількох товариств в ухиленні від сплати податків на загальну суму майже ₴400 мільйонів. Ці компанії, переможці державних закупівель, упродовж 2022 року постачали продукти харчування для державних структур", - йдеться у повідомленні.
Зазначається, що БЕБ перевіряє причетність до організації та діяльності злочинної схеми членів родини народного депутата України, глави однієї з фракцій Верховної Ради.
Слідством встановлено, що постачальники, які зареєстровані та здійснюють свою діяльність, зокрема, на території Одеської області, купували продукти харчування за готівку. У подальшому, такі операції відображали у бухгалтерському та податковому обліках, як закупівля від інших підприємств, у тому числі таких, що мають ознаки фіктивності. Така протиправна схема, дала можливість підприємцям ухилитися від сплати податків до державного бюджету на загальну суму майже 400 млн грн.
Для забезпечення відшкодування завданої державі збитків накладено арешт на грошові кошти у розмірі понад 800 млн грн, які знаходяться на рахунках компаній-постачальників.
Як повідомлялося, у 2022 році за усіма кримінальними провадженнями, відкритими Бюро економічної безпеки, накладено арешт на майно орієнтовною вартістю ₴46,7 мільярда, з них ₴41 мільярд становлять активи та об’єкти права власності росії та білорусі.