На забезпечення харчуванням військовослужбовців у 2023 році будуть спрямовані десятки мільярдів гривень.

Як передає Укрінформ, про це у Фейсбуці повідомив міністр оборони Олексій Резніков.
За його словами, “Це – великий ринок”, і “ще трохи більше року тому цей ринок фактично був під контролем монополії. Під час призначення на посаду міністра я взяв публічне зобов’язання – демонополізувати послуги харчування. І ми з командою це зробили ще минулої зими. Хоча опір був – страшенний. Торік монополіст погрожував повністю заблокувати постачання продовольства до армії. Не вийшло”.
Як наголосив міністр, подолання монополії дозволило успішно організувати харчування армії, чисельність якої збільшилась у кілька разів, попри всі складнощі активної фази війни.
“Неприпустимість монополій – це моя філософія. Адже монополія – це залежність і вразливість. Навіть у найкращого постачальника можуть виникнути форс-мажори. Або, коли йдеться про бізнес, він може бути опосередковано придбаний чи заблокований ворогом. Тому монополій в забезпеченні оборони треба уникати”, - зауважив Резніков.
Він повідомив, що на даний момент Міноборони уклало контракти з вісьмома постачальниками на забезпечення послуги харчування, і міністр продемонструє ці контракти народним депутатам.
Як зазначив Резніков, за кожним з постачальників згідно з договором закріплено певну кількість військових частин. У контрактах прописано норму: якщо якийсь з постачальників не здатен виконати зобов’язання, то інші “підхоплюють” військові частини згідно з визначеним алгоритмом. Постачання харчів скрізь буде гарантовано безперервним, щоб не сталося.
Також очільник Міноборони наголосив, що надання послуги харчування здійснюється за принципом “їжа ходить за військовими”.
Як пояснив Резніков, “якщо постійне місце дислокації наших десантників, наприклад, у Львові чи Житомирі, або якщо 128-ма гірсько-штурмова бригада має ппд на Закарпатті, а бойові завдання наші воїни виконують на Харківщині чи на Запоріжжі – постачальник гарантує доставку продовольства скрізь, де несуть службу підрозділи певної частини. Незалежно від кількості локацій та кількості людей в них. Це – ризики, які приймає на себе бізнес, укладаючи контракт. Це особливі вимоги до логістики”.
Тобто, зауважив міністр оборони, в Україні немає “тилових” чи “далеких від лінії зіткнення” регіонів з точки зору харчування військовослужбовців, а “той, хто стверджує протилежне, свідомо обманює”.
Як повідомляв Укрінформ, видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні у два-три рази. Зокрема в матеріалі наводилися такі дані: “Міноборони законтрактувало яйця по 17 грн за штуку, тоді як роздрібна ціна в магазині Києва зараз близько 7 грн за штуку”.
Міноборони наголосило, що відомості про зміст закупівель послуг харчування для військовослужбовців, які набули поширення у ЗМІ, мають ознаки навмисних маніпуляцій та вводять в оману.
Також у Міноборони заявили, що готують матеріали до Служби безпеки України з метою проведення розслідування щодо поширення завідомо неправдивих відомостей, які завдають шкоду інтересам оборони в особливий період.
Резніков повідомив, що 23 січня особисто на засіданні Комітету Верховної Ради України з питань національної безпеки, оборони та розвідки надасть детальні коментарі з питань забезпечення армії харчуванням.