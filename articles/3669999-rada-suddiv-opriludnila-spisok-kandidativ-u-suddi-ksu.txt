Рада суддів України оприлюднила список кандидатів на посаду судді Конституційного Суду, які мають призначатися з'їздом суддів України.

Про це повідомляє пресслужба РСУ, передає Укрінформ.
Зазначається, що на дві вакансії претендують 13 кандидатів. Серед них - суддя Ковпаківського районного суду м. Суми Ігор Бичков, суддя Южноукраїнського міського суду Миколаївської області Олена Волкова, суддя Господарського суду Львівської області Олеся Галамай, суддя Вищого спеціалізованого суду України з розгляду цивільних та кримінальних справ Єлизавета Євграфова, голова Херсонського апеляційного суду Олександр Коровайко, суддя у відставці Волинського апеляційного суду Андрій Овсієнко, суддя Касаційного цивільного суду у складі Верховного Суду Алла Олійник, суддя Касаційного кримінального суду у складі Верховного Суду, суддя-спікер Олександра Яновська, суддя Київського окружного адміністративного суду Наталія Панченко, суддя Великої Палати Верховного Суду Олександр Прокопенко.
Кандидатами на посаду судді КСУ також є в.о. доцента кафедри загальноправових та соціально-гуманітарних дисциплін Херсонського факультету Одеського державного університету внутрішніх справ Лариса Корунчак, асистент, доцент кафедри цивільного права № 1 Національного юридичного університету імені Ярослава Мудрого Олег Печений, доцент кафедри кримінального права № 1 Національного юридичного університету імені Ярослава Мудрого Олександр Радутний.
Відбір кандидатів відбуватиметься за новою процедурою за участю дорадчої групи експертів у складі 6 осіб (троє з яких є міжнародними експертами). Відібрані нею кандидати надалі можуть бути призначені на посади суддів КСУ суб’єктами формування КСУ.
Як повідомлялося, у грудні минулого року парламент ухвалив закон щодо конкурсного добору кандидатів до Конституційного Суду України, яким передбачено створення допоміжного органу – дорадчої групи експертів, яка буде допомагати оцінювати відповідність кандидатів на посаду суддів КСУ. Ця група зможе аналізувати документи, запитувати додаткову інформацію, як у самих кандидатів, так і в інших органів, проводити співбесіди із кандидатами. За результатами роботи група має рекомендувати не менше трьох осіб на одну вакантну посаду.