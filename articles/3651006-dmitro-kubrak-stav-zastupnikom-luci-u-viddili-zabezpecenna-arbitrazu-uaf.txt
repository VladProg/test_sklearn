Арбітр Української асоціації футболу та військовий медик Дмитро Кубряк отримав посаду заступника начальника відділу забезпечення арбітражу УАФ.


Про це за підсумками робочої зустрічі з Дмитром повідомив президент асоціації, член виконкому УЄФА Андрій Павелко, передає Укрінформ.
«Упевнений, що для команди під керівництвом Лучано Лучі й Ніколи Ріццолі таке кадрове рішення стане не тільки фаховим підсиленням, але й особистим прикладом для натхнення. Адже всі ми пишаємося хоробрістю нашого арбітра Дмитра, який, будучи також військовим медиком, у березні минулого року поїхав добровольцем в окупований Маріуполь, де допомагав рятувати поранених воїнів і пізніше потрапив у полон рашистів, а після звільнення з полону у вересні повернувся до нашої команди», - зазначив Павелко.
За його словами, на новій посаді Дмитро відповідатиме за медичну та фізичну складову у підготовці українських рефері, а також за тестування та соціально-адміністративний напрям. Разом із тим він продовжить працювати арбітром на матчах чемпіонату України і має намір здобути необхідний рівень підготовки для того, щоб претендувати на призначення на міжнародні поєдинки.
Фото: uaf.ua.