Триває ДНК-експертиза тіл загиблих українських захисників, яких росіяни повернули з колонії в Оленівці Донецької області.

Як передає Укрінформ, про це йшлося на засіданні Координаційного штабу з питань поводження з військовополоненими під час зустрічі з рідними загиблих в Оленівці військовослужбовців, повідомляє Міністерство з питань реінтеграції тимчасово окупованих територій в Телеграмі.
У Мінреінтеграції зазначили, що родини загиблих хвилює, як швидко завершиться процес ідентифікації. І все ще триває ДНК-експертиза, яка в цьому випадку потребує багато часу.
Представник Офісу уповноваженого зі зниклих безвісти Іван Ангелін пояснив алгоритм ДНК-експертизи та причини довготривалості процесу.
За його словами, «повернувши тіла загиблих героїв, ми передаємо їх на судово-медичну експертизу до профільних закладів. Далі слідчий повідомляє відомості про загиблих безпосередньо родичам. Довга тривалість ДНК-експертизи пов’язана з розслідуванням інших аспектів злочину в Оленівці».
Учасники засідання домовились вжити заходів для прискорення процесу ідентифікації тіл, зокрема знайти можливість збільшити кількість відповідних лабораторій.
Раніше повідомлялось, що після складних переговорів і за посередництва Міжнародного Комітету Червоного Хреста вдалося повернути 54 тіла захисників з Оленівки.
Як повідомляв Укрінформ, у ніч проти 29 липня 2022 року на території колишньої виправної колонії № 210 смт Оленівка на тимчасово захопленій території Донецької області в будівлі, де утримували українських військовополонених, стався потужний вибух. За даними російської сторони, загинули близько 50 українських захисників, ще понад 70 дістали важкі поранення.