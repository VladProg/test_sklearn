Каски і бронежилети комерційного призначення на суму 2,7 млн грн намагалися ввезти в Україну без сплати митних платежів.

Як передає Укрінформ, про це повідомляє пресслужба Державної митної служби у Фейсбуці.
«Встановлено, що на адресу одного із українських імпортерів ввезено спеціальні засоби індивідуального захисту – бронежилети та каски як гуманітарну допомогу. Товари загальною вартістю 2,7 млн грн відповідно до гарантійних листів кінцевого споживача гуманітарної допомоги нібито призначалися для задоволення потреб національної оборони держави», – йдеться у повідомленні.

Але на запит у Координаційно-моніторингову митницю працівники митної служби отримали відповідь, що товари військового призначення не отримувалися, так само як і не здійснювалося підписання чи видача гарантійних листів.
Отже, митницею встановлено факт неправомірного звільнення від сплати митних платежів на суму майже 1 млн грн.

Як повідомлялося, місяць тому київські митники виявили спробу переслати за кордон без дозвільних документів старовинну метальну зброю – вісім автентичних наконечників стріл, виготовлених у період дохристиянської Русі IX-XIV століть.
Фото: Державна митна служба України