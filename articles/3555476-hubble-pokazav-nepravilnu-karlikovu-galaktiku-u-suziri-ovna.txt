Космічний телескоп NASA/ESA Hubble зробив фотографію карликової неправильної галактики NGC 1156, яка розташована в сузір'ї Овна.

Про це повідомляє ESA, передає Укрінформ.
Зазначається, що NGC 1156 знаходиться приблизно за 25 мільйонів світлових років від Землі.
Цей космічний об’єкт є карликовою неправильною галактикою, яку також класифікують як ізольовану, тобто поблизу немає інших галактик, які б вплинули на її дивну форму та продовження зореутворення.

Надзвичайна енергія щойно сформованих молодих зірок надає галактиці колір на фоні червоного світіння іонізованого водню, тоді як її центр щільно заповнений старими поколіннями зірок.
Відкривачем NGC 1156 є британський астроном німецького походження Фрідріх Вільгельм Гершель, який уперше спостерігав за об'єктом 13 листопада 1786.
Карликові неправильні галактики — карликові галактики з неоднорідним розподілом яскравості в зображенні.
Як повідомляв Укрінформ, космічний телескоп NASA/ESA Hubble зробив фотографію середини кулястого скупчення зірок NGC 6540 у сузір'ї Стрільця.
Фото: ESA