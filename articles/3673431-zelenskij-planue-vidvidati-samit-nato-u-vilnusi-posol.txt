Посол України в Литві Петро Бешта в інтерв'ю місцевому виданню повідомив, що Президент України Володимир Зеленський планує відвідати саміт НАТО у Вільнюсі, але для цього має отримати запрошення.

Як передає Укрінформ, про це повідомляє Delfi.
«Ми плануємо. Перше, що нам потрібно — це запрошення, тому що Україна не є членом НАТО. Ми сподіваємося отримати його (запрошення - ред.) і сподіваємося на кардинальну зміну ситуації, пов'язану з війною в Україні», — зазначив Бешта.
Саміт НАТО у столиці Литви відбудеться 11-12 липня.
Як повідомлялося, 30 вересня 2022 року Володимир Зеленський підписав заявку на пришвидшений вступ України до Північноатлантичного альянсу.
15 лютого 2023 року Генсек НАТО Єнс Столтенберг зазначив, що нині пріоритетом для Альянсу є не членство України, а допомога їй задля перемоги у війні.