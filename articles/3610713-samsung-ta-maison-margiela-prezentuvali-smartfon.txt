Південнокорейська компанія Samsung у співпраці з паризьким будинком високої моди Maison Margiela розробила й презентувала новий смартфон Galaxy Z Flip4 Maison Margiela Edition.

Як передає Укрінформ, про це йдеться у пресрелізі компанії.







Samsung та Maison Margiela презентували смартфон / Фото: samsung.com






















Ексклюзивний Samsung Galaxy Z Flip4 Maison Margiela Edition буде доступний на деяких ринках, включаючи Китай (Гонконг), Францію та Південну Корею, починаючи з 1 грудня 2022 року.
Складний смартфон випускається у білому кольорі з матовим покриттям.
Ба більше, задня панель виконана в стилістиці Margiela, з фірмовими елементами бренду. Сама рамка смартфона має сріблястий колір, що ідеально гармонує з його білим корпусом.
Також пристрій отримав спеціальний інтерфейс користувача з унікальними значками й шпалерами.
«Samsung і Maison Margiela вірять у те, що потрібно порушити традиційні погляди й дозволити людям відзначати свою індивідуальність. Завдяки цій співпраці, яка поєднує новаторські технології та унікальний дизайн, ми хочемо, щоб ви могли виразити свою справжню автентичність і відзначити те, що робить вас унікальними», — сказала Стефані Чой, виконавчий віцепрезидент і маркетинговий директор Mobile eXperience Business у Samsung Electronics.
Як повідомляв Укрінформ, південнокорейська компанія Samsung заявила про встановлення рекорду швидкості у мережі 5G mmWave.