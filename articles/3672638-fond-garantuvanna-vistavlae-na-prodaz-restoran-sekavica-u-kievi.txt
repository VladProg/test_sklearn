На платформі Prozorro.Продажі виставлено на продаж майновий комплекс столичного ресторану «Щекавиця», який перебуває на балансі «Банку Січ», що ліквідується.

Як передає Укрінформ, про це повідомляє пресслужба Фонду гарантування вкладів фізичних осіб (ФГВФО).
«Столичний ресторан «Щекавиця» виставлено на продаж. Аукціон відбудеться уже 1 березня у системі Prozorro.Продажі. Ресторан перебуває на балансі АТ «Банк Січ», що ліквідується Фондом гарантування вкладів, і як актив банку на продаж виставляється уперше», - йдеться в повідомленні.
Загальна площа ресторану – 884,7 кв.м. Разом із приміщенням на продаж також виставлено основні засоби – від столів та стільців і до тарілок та столових приборів.
Початкова ціна реалізації лоту – 60,8 млн грн.
Наголошується, що торги відбудуться за англійською моделлю аукціону. Кошти, отримані від продажу активів, ФГВФО спрямує на розрахунки з кредиторами АТ «Банк Січ».
Як повідомлялося, Фонд гарантування вкладів фізичних осіб виставляє на аукціон активи АТ «МР Банк», до складу яких входять права вимоги за кредитними договорами. Загальна заборгованість за договорами становить 107,4 млн грн.
Фото: mapio.net