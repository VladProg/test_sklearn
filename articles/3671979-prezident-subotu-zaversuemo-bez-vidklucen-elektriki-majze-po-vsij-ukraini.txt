Сьогоднішній день завершується без відключень електроенергії майже по всій країні, що є черговим підтвердженням стійкості українців.

Про це у відеозверненні заявив Володимир Зеленський, передає Укрінформ.
«Сьогоднішній день почався з превентивних відключень електрики в частині областей нашої держави. Ці відключення були потрібні, щоб захистити мережі та генерацію від чергового російського ракетного нальоту. І ми завершуємо цю суботу без відключень електрики майже на всій території нашої держави. Окрім частини, зокрема, Одещини, де триває відновлення після попередніх атак, і деяких районів, де мережі пошкоджені поривами вітру», - сказав він.

Відео: Офіс Президента
Президент підкреслив: той факт, що більшість території нашої країни і більшість людей залишаються з електрикою, є черговим підтвердженням стійкості українців, колосальної роботи всіх, хто відновлює і захищає енергетику, хто працює для посилення ППО, а також допомоги наших партнерів.
Окремо Зеленський підкреслив внесок Повітряних сил та всіх захисників України.
«Я дякую кожному і кожній, хто зробив свій внесок у захист українського неба та енергосистеми держави! Це дуже вагомий результат для України. Результат, якого ми досягли всі разом», - зазначив Президент.
Як повідомлялося, у Львівській області у суботу через пориви сильного вітру зафіксовані аварійні відключення електроенергії, без світла залишилося 104 населені пункти.
Фото: ОП