Компанія "Київстар" за рік повномасштабної війни з рф підтримала своїх абонентів та представників бізнесу безплатними послугами на майже 580 млн грн.

Про це Укрінформу повідомили в пресслужбі компанії.
"Бонуси біженцям, безкоштовні дзвінки та Домашній інтернет, подвоєння обсягу послуг у пакетах. Загалом на майже 580 мільйонів гривень Київстар підтримав за рік своїх абонентів та представників бізнесу. Крім того, абоненти на звільнених територіях отримували бонусні хвилини та мегабайти, щоб почути після окупації голоси рідних", - йдеться у повідомленні.
У компаніії зазначили, що підтримка абонентів усередині країни була вкрай важливою із початком повномасштабного вторгнення. Перші два місяці понад 20 млн абонентів передплати могли телефонувати у мережі, навіть без оплаченого пакета послуг. Більше 4 млн клієнтів Київстар на тимчасово окупованих, а згодом на звільнених територіях України, отримували безкоштовні пакети послуг. І ще більш як 400 тис. клієнтів Домашнього інтернету в регіонах з активними бойовими діями могли користуватися послугою також безоплатно в перші місяці російської агресії.

Крім того, на платформі онлайн-телебачення Київстар ТБ безкоштовними стали новинні канали та дитячий контент. Бренд приєднався до ініціативи «Навчання без меж» та дав доступ до понад 100 освітніх програм для дітей шкільного віку. А для маленьких діток – необмежений доступ до аудіоказок та іншого пізнавального контенту. Загалом за рік війни освітній контент переглянуло 88 тисяч людей, а загальна тривалість перегляду склала 50 тисяч годин.
З 24 лютого 2022 українці почали масово виїжджати у Європу. Якщо раніше, у середньому, кордон перетинали 20 тис. людей на день, то вже за тиждень їх було до 100 тис. Аби забезпечити українців зв’язком у роумінгу та позбавити турбот про тарифи, Київстар нараховував їм бонусні кошти. Всього за 5 тижнів 2 млн людей отримали бонуси на суму, еквівалентну 340 млн грн. А вже з 30 березня для клієнтів запрацював «Роумінг як вдома», щоб український тариф абонента діяв у роумінгу без доплат. Зараз «Роумінг як вдома» діє у 27 країнах Європи і ним користується 1 млн абонентів.
Окрім цього, Київстар активно підтримує український бізнес, щоб той міг живити економіку України і робити свій внесок у наближення перемоги. Зокрема, завдяки сертифікованому партнерству оператора з Мicrosoft, клієнти Київстар отримали можливість без витрат організовувати дистанційну роботу працівників з різних куточків України і закордону із сервісами Microsoft 365. А також не сплачувати за використання платформи Azure для збереження й обробки даних, перенесення бізнес-процесів та IT-інфраструктури компаній у хмару.
У той же час, можна було за кілька хвилин запустити роботу віддаленого колцентру чи відділу продажів, під’єднавши до дзвінків через Віртуально мобільну АТС працівників з різних населених пунктів (безоплатний період 60 днів від дати активації). А щоб швидко відновити торгівлю в нових умовах, підприємці могли приймати платежі і проводити розрахункові операції через мобільний додаток STARKASA та не сплачувати за користування сервісом.
Так само без оплат від лютого 2022 року була доступна система електронного документообігу Star.Docs, аби компанії не призупиняти обмін документами та їхнє підписання.
Як повідомлялось, фахівці компанії "Київстар" за рік широкомасштабної війни з рф відновили 600 базових станцій та повернули мобільний зв'язок у 815 населених пунктів.
До безкоштовного інтернету Київстару підключено 1450 бомбосховищ та 830 модульних будинків для переселенців.
Київстар – найбільший український оператор електронних комунікацій, що станом на вересень 2022 року обслуговував 24,4 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги на основі широкого спектра мобільних і фіксованих технологій, у тому числі 4G.