Космічний телескоп James Webb випадково виявив у поясі астероїдів, який дрейфує між Марсом і Юпітером, раніше невідоме крихітне небесне тіло.

Про це повідомляє Укрінформ із посиланням на Science Alert.

«Ми абсолютно несподівано виявили невеликий астероїд у загальнодоступних калібрувальних спостереженнях MIRI. Ці вимірювання є одними з перших вимірювань MIRI, націлених на площину екліптики, і наша робота припускає, що за допомогою цього прилада буде виявлено багато нових об’єктів», — сказав астроном Томас Мюллер з Інституту позаземної фізики Макса Планка в Німеччині.
Інструмент MIRI відповідає за спектроскопію середньої роздільної здатності в інфрачервоному діапазоні випромінювання.
Як зазначається, астероїд завбільшки від 100 до 200 метрів є, ймовірно, найменшим обʼєктом, який коли-небудь помічав телескоп.

Виявлений астероїд
Якщо відкриття підтвердиться, це буде один із найменших астероїдів, коли-небудь виявлених у Головному поясі. Виявлення таких малих астероїдів є дуже важливим для подальшого вивчення обʼєктів у поясі.
Наразі астрономи точно ідентифікували понад 600 тисяч астероїдів Головного поясу та попередньо виявили ще майже 550 тисяч, але, за оцінками вчених, їх може бути мільйони, більшість із яких зовсім невеликі.
Перше фото: N. Bartmann/ESA/Webb, ESO/M. Kornmesser and S. Brunier, N. Risinger