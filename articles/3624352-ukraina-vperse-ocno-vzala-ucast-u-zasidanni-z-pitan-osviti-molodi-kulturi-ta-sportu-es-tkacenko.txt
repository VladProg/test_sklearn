Вперше Україна очно взяла участь у засіданні Ради Міністрів освіти, молоді, культури та спорту Європейського Союзу.

Як передає Укрінформ, про це в Телеграмі повідомив міністр культури та інформаційної політики України Олександр Ткаченко.
«Вперше Україна очно взяла участь у засіданні Ради Міністрів освіти, молоді, культури та спорту ЄС, яке відбулось сьогодні в Брюсселі. Почав свій виступ з нагадування про те, що через три тижні Різдво прийде в Європу, та й в Україну. Різдвяні подарунки та сімейні обіди. Однак в Україні цього року немає світла, опалення, води, а українські Сили оборони продовжують боротьбу, щоб захистити не лише українців, а й усіх європейців, щоб вони могли святкувати Різдво як завжди», - зазначив Ткаченко.
Він підкреслив, що Україна сподівається на потужну підтримку партнерів, особливо перед зимою. На його думку, перерозподіл 1% з національних бюджетів на культуру та медіа країн ЄС щорічно протягом 2023-2026 років для підтримки української культури та медіа може бути таким варіантом спільної допомоги.
Міністр наголосив, що в той же час потрібно спільними зусиллями протидіяти російській пропаганді та дезінформації, накладати санкції на російських культурних діячів, які підтримують війну росії проти України.
Як повідомляв Укрінформ, в Україні 68 закладів культури - бібліотеки, музеї, галереї, театри і заповідники - отримали гуманітарну допомогу від європейських країн.