Комітет Верховної Ради з питань фінансів, податкової та митної політики визнав незадовільною роботу керівництва Бюро економічної безпеки і рекомендує уряду вжити відповідних кадрових заходів з метою перезавантаження роботи установи.

Про це в Телеграмі повідомив народний депутат, перший заступник голови комітету Ярослав Железняк, передає Укрінформ.
«Комітет ВРУ з питань фінансів, податкової та митної політики визнав роботу керівництва БЕБ незадовільною. За – 17», - повідомив Железняк.
Згідно із проєктом рішення про результати заслуховування керівництва БЕБ щодо стану виконання покладених на нього завдань, Кабінету Міністрів України рекомендували витребувати звіт директора БЕБ України за 2021 рік , а також розглянути в межах повноважень викладені у цьому рішенні обставини та за наслідками розгляду вжити відповідних кадрових заходів.
Зокрема, уряду доручено підготувати пропозиції щодо внесення змін до чинного законодавства України з метою перезавантаження керівництва Бюро економічної безпеки України шляхом проведення нового конкурсу на зайняття посад вищого керівництва установи за участі в конкурсній комісії міжнародних експертів.
Також рекомендується провести повну переатестацію всіх співробітників, за винятком адміністративного персоналу, у центральному апараті та територіальних управліннях БЕБ.
Крім того, зміни чинного законодавства мають передбачити запровадження чіткого порядку проведення конкурсних відборів, атестації, проведення незалежної оцінки (аудиту) та діяльності Ради громадського контролю при Бюро економічної безпеки України.
Зазначається, що термін виконання доручень – до 1 квітня 2023 року.
Як повідомлялося, працівники Державного бюро розслідувань затримали детектива територіального управління Бюро економічної безпеки у Києві, який прикривав гральний бізнес за неправомірну винагороду.
Фото: Бюро економічної безпеки