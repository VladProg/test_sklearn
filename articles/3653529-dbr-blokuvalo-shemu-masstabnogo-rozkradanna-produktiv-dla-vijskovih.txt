Державне бюро розслідувань блокувало у Дніпропетровській області схему масштабного розкрадання продуктів, які призначалися для Збройних сил України.

Про це у Телеграмі повідомила пресслужба ДБР, передає Укрінформ.
«Працівники ДБР спільно із Нацполіцією Дніпропетровщини та департаментом військової контррозвідки СБУ викрили організовану групу, яка привласнювала та перепродавала продукти харчування, що призначалися для Збройних сил України», - йдеться у повідомленні.

За даними ДБ, одне із приватних підприємств займалося постачанням продуктів у понад 45 військових частин - лише за пів року у 2022-му воно отримало військових підрядів на понад 2 млрд гривень.
Водночас, стверджують у ДБР, у документах підприємці вказували одну кількість продуктів, а до військових частин надсилали інші обсяги. Залишок продукції фігуранти перепродавали через мережу посередників.
Під час масштабної спецоперації ДБР провело майже 70 обшуків, у результаті яких вилучено понад 30 тисяч банок тушкованої продукції вагою понад 7 тонн, яка вже була готова для перепродажу, а також майже 4 млн грн в різній валюті, ймовірно отриманих злочинним шляхом. Вилучені продукти будуть передані військовим.
Крім того, з метою відшкодування збитків вилучені десятки автомобілів, на яких перевозили крадені продукти, а також чорнова документація, яка підтверджує протиправну діяльність.
Одному з представників фірми правоохоронці повідомили про підозру у привласненні, розтраті майна або заволодіння ним шляхом зловживання службовим становищем (ч. 4 ст. 191 ККУ). Санкція передбачає позбавлення волі на строк до 8 років.
Досудове розслідування триває, вирішується питання щодо повідомлення про підозру іншим фігурантам.
Як повідомлялося, Державне бюро розслідувань передало Національній гвардії майже дев’ятсот бронепластин та балістичних шоломів на 8 млн гривень, вилучених у межах досудового розслідування стосовно власників мережі військових магазинів.