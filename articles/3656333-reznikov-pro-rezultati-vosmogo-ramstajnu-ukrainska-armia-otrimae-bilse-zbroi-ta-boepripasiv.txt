Міністр оборони України Олексій Резніков за результатами восьмого засідання Контактної групи з питань оборони України у німецькому Рамштайні заявив, що українська армія отримає більше зброї.

Відповідну заяву він зробив у Твіттері, повідомляє Укрінформ.

"Восьма зустріч Контактної групи з питань оборони України у Рамштайні закінчилася. Це була чудова зустріч друзів. Вільний світ стоїть з Україною і аплодує мужнім українським воїнам і нашому мужньому народу. Українська армія отримає більше зброї та боєприпасів. Ми переможемо. Зло буде переможене", – зазначив міністр оборони України.
Водночас Резніков поінформував про низку двосторонніх зустрічей із колегами у межах восьмого Рамштайну.
Зокрема, український урядовець розповів, що зустрівся з міністром оборони Сполучених Штатів Америки Ллойдом Остіном. Резніков наголосив, що цінує зусилля США задля свободи та незалежності України. "Bradleys та Patriots змінять хід цієї війни. Дякую за лідерство!" – підкреслив він.
Міністр оборони України повідомив, що обговорив із британським колегою Беном Воллесом можливості надання українській армії Challenger 2 MBT. "Ці дії допоможуть нам перемогти російську тиранію та звільнити нашу землю. Наша співпраця буде продовжуватися і розширюватися", – переконаний він.
Резніков також провів зустріч із канадською колегою Анітою Ананд. Міністр відзначив, що Україна з нетерпінням чекає на постачання Канадою NASAMS. "Ці системи врятують незліченну кількість життів українців. Дякую, Канадо! Ми разом переможемо", – наголосив урядовець.
Окрім того, Резніков подякував польському колезі Маріушу Блащаку за сміливе рішення надати Leopards 2. "Україна завжди пам’ятатиме підтримку Польщі. Буде створена танкова коаліція. Агресор буде покараний", – підкреслив він.
Водночас міністр оборони України висловив вдячність литовському колезі Арвідасу Анушаускасу за черговий пакет допомоги у сфері української безпеки. "Ми разом перемагали в минулому, разом виграємо цю війну зараз. Наша місія – відновити мир і справедливість у Європі – буде виконана", – запевнив Резніков.
Він також зустрівся із данським колегою Якобом Еллеманном-Єнсеном та подякував йому за рішення поставити в Україну самохідні гаубиці CAESAR.
"Глибока вдячність моєму естонському другу та колезі Ханно Певкуру за все, що Естонія робить, щоб допомогти Україні захиститися. Я можу гарантувати, що ви інвестували 1% ВВП не лише в українську армію, а й у власну безпеку. З такими друзями, як ти, ми обов'язково переможемо", – додав міністр оборони України.
Крім цього, він поінформував про зустріч із міністром оборони Швеції Полом Йонсоном. За словами Резнікова, CV90 і Archers допоможуть відважним українським солдатам на полі бою.
"Провів плідну зустріч з моїм фінським колегою Мікко Саволою. Ваша країна продемонструвала велику підтримку Україні, і ми ніколи не забудемо вашу солідарність. Я вірю в наше спільне майбутнє та інтеграцію з НАТО", – зазначив український урядовець.
Окрім того, Резніков зустрівся зі своєю колегою міністром оборони Нідерландів Кайсою Оллонгрен. Він наголосив, що цінує всю допомогу в галузі безпеки, яку уряд Нідерландів надає Україні.
Український міністр розповів про зустріч із міністром оборони Туреччини Хулусі Акаром. "Ми високо цінуємо всю діяльність уряду Туреччини щодо підтримки України, особливо щодо звільнення наших військовополонених. Наше спільне Чорне море буде безпечним і вільним для всіх добрих людей", – запевнив Резніков.
Своєю чергою з албанським колегою Ніко Пелеші міністр оборони України обговорив шляхи та засоби зміцнення української армії. Він подякував Пелеші за все, що албанський уряд зробив, робить та робитиме, щоб допомогти Україні захистити себе.
"Привітав міністра оборони Німеччини Бориса Пісторіуса з призначенням на нову посаду. Ми відверто поговорили про Leopards 2. Продовження буде. Я також подякував уряду Німеччини і німцям за військову допомогу Україні та гостинність", – підсумував Резніков.
Як повідомляв Укрінформ, керівники оборонних відомств понад 50 держав світу під час восьмого засідання Контактної групи з питань оборони України у німецькому Рамштайні не дійшли згоди щодо постачання танків Leopard. Міністр оборони Німеччини Борис Пісторіус заявив, що рішення щодо цього може бути ухвалено найближчим часом, однак урядовець не відповів, яким воно буде.