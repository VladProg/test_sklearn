Розширення санкцій проти російських медіа, Євробачення під українським прапором та запуск Фонду з відновлення культурної спадщини - серед пріоритетів на 2023 рік.

Про це повідомляє пресслужба Міністерства культури та інформаційної політики, передає Укрінформ.
Зазначається, що у межах інформаційного фронту відомство планує сприяти розширенню санкцій проти російських медіа в Азії та Африці, а також списку підсанкційних каналів в Європі та США. Також відбуватиметься боротьба з російською дезінформацією та наслідками колонізації та русифікації.
Водночас продовжать відновлювати вітчизняні ЗМІ на звільнених від загарбників територіях та розширювати мовлення FREEДОМ. Також впроваджуватимуть Закон "Про медіа", наближаючи Україну до ЄС.
У сфері збереження культурної спадщини планується запустити відповідний фонд для 100 пам'яток. Крім того, відомство сприятиме популяризації України за кордоном, зокрема, завдяки міжнародним виставкам, підтримці гастролей українських артистів, організації сезонів української культури в європейських країнах.
Однією з головних подій стане Євробачення в Ліверпулі у травні наступного року, що відбудеться під українським прапором. Також на культурному фронті реалізуватимуть проєкт "Tales of EUkraine", що передбачає друк понад 300 тисяч дитячих книжок-білінгв українських письменників. Заразом залучатимуть нові інвестиції у цю галузь.
Раніше повідомлялося, що у Національному музеї історії України у Другій світовій війні відбулась подія "Музейні діалоги. Різдвяна зустріч у Музеї війни", де зазначили про здобутки музейного фронту під час повномасштабної війни.