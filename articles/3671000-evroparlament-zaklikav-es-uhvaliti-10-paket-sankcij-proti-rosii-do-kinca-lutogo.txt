Європарламент більшістю голосів ухвалив резолюцію з приводу річниці збройної агресії росії проти України, в якій закликав країни ЄС застосувати 10 пакет санкцій проти рф до кінця лютого цього року.

Як повідомляє кореспондент Укрінформу, текст резолюції ухвалений у Страсбурзі під час пленарного засідання ЄП за поданням п’яти ключових політичних груп Європарламенту.
«Європарламент… закликає Раду ЄС продовжити політику санкцій проти росії і білорусі, забезпечити моніторинг, перегляд і посилення її ефективності та впливу; закликає Європейську комісію та країни-члени забезпечити швидку імплементацію та суворе дотримання всіх санкцій; закликає Раду ЄС ухвалити 10 пакет санкцій до завершення лютого 2023 року», - йдеться у документі.
Резолюція закликає Раду ЄС суттєво розширити обсяг санкцій, зокрема в секторах економіки й енергетики, заборонити імпорт російського викопного пального, урану та алмазів. У документі міститься заклик накласти санкції на всіх персон, асоційованих із «групою вагнера», іншими воєнізованими групами, що фінансуються росією, включаючи тих, що виявляють активність на тимчасово захоплених територіях України.
Депутати закликали країни ЄС до єдності у реагуванні на російську агресію проти України, а країни, які є кандидатами або потенційними кандидатами на входження до ЄС, приєднатися до політики Європейського Союзу щодо цього. Вони також запропонували Єврокомісії вжити додаткові заходи з моніторингу ефективності санкцій ЄС та з протидії спробам їх оминати.
«Європарламент… закликає Європейську комісію та інші законотворчі органи завершити роботу над правовим режимом, що дозволятиме конфіскацію російських активів, заморожених ЄС, їх використання для подолання різноманітних наслідків російської агресії проти України, включаючи відбудову країни та виплату компенсацій жертвам російської агресії; підкреслює переконання, що після завершення війни росія буде зобов’язана сплатити репарації, які будуть на неї накладені, щоб забезпечити суттєвий внесок у відбудову України», - йдеться в резолюції Європарламенту.
Крім того, депутати ЄП засудили нещодавнє рішення МОК дозволити участь російських і білоруських спортсменів у кваліфікаційних змаганнях перед Олімпійськими іграми 2024 року в Парижі під нейтральним прапором та закликали країни ЄС, міжнародне співтовариство чинити тиск на Міжнародний олімпійський комітет з вимогою переглянути таке рішення.
Як повідомляв Укрінформ, сьогодні Європарламент більшістю голосів ухвалив резолюцію «Один рік російського вторгнення та агресивної війни проти України». За цей документ, який висловлює солідарність з Україною, засуджує дії російського агресора та пропонує притягнути до відповідальності вище керівництво росії та її союзників, висловилися 444 депутати Європарламенту, «проти» проголосували 26, ще 37 – утрималися.
З початку війни росії проти України Європейський Союз надає нашій державі суттєву політичну, економічну, фінансову, гуманітарну та військову допомогу. Одну із ключових позицій у цих зусиллях займає Європарламент, він надає відповідні політичні рекомендації для практичних дій з боку євроінституцій у реалізації такої європейської допомоги.