Громадська спілка «Освіторія», міжнародна організація War Child Holland у партнерстві з Міністерством освіти і науки України створили мобільний застосунок «Вивчаю – не чекаю» для школярів 1-4 класів.

Про це повідомляє Міністерство освіти та науки, передає Укрінформ.
Застосунок створено у відповідь на освітні виклики воєнного часу. Він допоможе українським учням початкової школи вивчати математику за українською навчальною програмою у будь-якій точці світу.
«З початку повномасштабної війни в Україні було пошкоджено понад 2248 закладів освіти і майже 287 зруйновано. Оскільки мільйони дітей переміщені як в Україні, так і за її межами, нам потрібно було доступне, успішне, технологічне рішення, яке ми могли б передати для використання нашим вчителям і батькам, де б вони не знаходились. Застосунок "Вивчаю – не чекаю" якраз орієнтований на таку задачу і, я впевнений, впорається із нею», – сказав на презентації перший заступник міністра освіти і науки України Андрій Вітренко.

За даними МОН, цьогоріч навчальний рік за кордоном розпочали майже пів мільйона школярів, з-поміж яких – і учні 1-4 класів.
Застосунок дозволяє дітям залишатися в українському освітньому контексті в будь-якій точці світу.
Застосунок підходить для навчання як офлайн у школі, так і онлайн у будь-якій точці світу. Його також можна використовувати для домашнього навчання. Вчителі можуть використовувати його в різний спосіб – для роботи в класі, домашніх завдань, тестів.
У застосунку дитина вчиться, переглядаючи освітні відеоуроки, розроблені за підходами мікронавчання, та граючи в навчальні інтерактивні мініігри, які допомагають закріпити матеріал.
«Вивчаю – не чекаю» розроблено на основі методології партнерів – War Child Holland, які спеціалізуються на створенні освітніх продуктів для дітей у країнах, де відбуваються війни або збройні конфлікти. Свій застосунок Can’t Wait to Learn, у якому реалізовано цю методологію, організація використовує вже 10 років у тих країнах світу, які страждають від війни, зокрема в Лівані, Йорданії та Судані.
Усі відео та мініігри відповідають українській навчальній програмі. У роботі над застосунком брали участь і українські діти – саме вони на стадії розробки завдань визначали, як саме їм було б цікаво та весело навчатись.
Застосунок для вивчення математики доступний для завантаження на iOS та Android. Водночас окремий додаток для вивчення української мови з’явиться в доступі до кінця року.
Більше інформації про застосунок, а також відповіді на поширені запитання можна знайти на сайті primary.org.ua.