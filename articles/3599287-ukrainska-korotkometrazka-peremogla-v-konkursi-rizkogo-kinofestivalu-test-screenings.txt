Проєкт молодого українського режисера Олександра Косяка «Сонце світить, та не гріє» став переможцем конкурсу короткометражних фільмів Ризького міжнародного кінофестивалю Riga IFF-2022.

Про це повідомляє Укрінформ із посиланням сайт RIFF-2022.
20-хвилинна стрічка Косяка «Сонце світить, та не гріє» розповідає про 17-річну дівчину Катю, яка не бачила маму понад 13 років. Та ось її матір депортують з Польщі в Україну, де вона зустріла майже дорослу доньку. Катя намагається позбавити їх з батьком батьківських прав і почати нове самостійне життя.
Конкурс SHORT RIGA Test Screenings складається із закритого показу короткометражних фільмів балтійських та українських режисерів, після чого міжнародна група експертів надає відгуки та рекомендації щодо доопрацювання фільмів, пропозицій щодо фестивальної стратегії. Основний принцип заходу – зібрати в одному місці представників відомих кінофестивалів та шукачів талантів, такі покази мають стати трампліном для включення обраних фільмів до фестивальної мережі. Ставши переможцем SHORT RIGA Test Screenings Олександр Косяк отримав нагороду «BB Posthouse» — йому виділено на послуги постпродакшну 3000 євро.
Переможцем конкурсу повнометражних фільмів Riga IFF-2022 став фільм ісландця Глінура Палмасона «Божа земля», який члени журі відзначили як «багатошаровий кінематографічний досвід, котрий постійно розвивається та грає з очікуваннями глядачів».
У міжнародному конкурсі короткометражних фільмів фестивалю головний приз отримав фільм «Астерій» француза Франческо Монтаньє. Журі зазначило, що ця робота «ламає уявлення про сучасне кіно, водночас набуваючи позачасової якості завдяки прекрасній візуальності, матеріальності та інноваційному монтажу».
Переможцем секції сімейного кіно KIDS' REEL серед повнометражних фільмів стала стрічка шведської режисерки Санни Ленкен «Королева комедії» — «історія, яка запропонувала сильний месидж про стійкість і самопізнання».
Як повідомляв Укрінформ, на Ризькому міжнародному кінофестивалі Riga IFF-2022 була окрема потужна програма Focus On Ukraine, яка різнобічно представила глядачам і спеціалістам сучасне українське кіно - «Нескінченність за Флоріаном» (2022. Україна, США) Олексія Радинського, «Бачення метелика» Максима Наконечного (2022. Україна, Хорватія, Чехія, Швеція), «Носоріг» Олега Сенцова (2021. Україна, Польща, Німеччина), «Памфір» Дмитра Сухолиткого-Собчука (2022. Україна, Польща, Франція). Крім того, в рамках Focus On Ukraine пройшли дві дискусійні панелі, а також лекція професорки Школи кінематографічних мистецтв Університету Південної Каліфорнії Аніко Імре.
Фото: rigaiff.lv