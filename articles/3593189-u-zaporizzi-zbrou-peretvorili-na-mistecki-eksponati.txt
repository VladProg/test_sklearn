У Запорізькому краєзнавчому музеї відкрилась виставка "Зброя культури", присвячена Дню захисників та захисниць. На виставці представлені 20 експонатів - фрагменти зброї, які за допомогою митців перетворені та артоб'єкти. Їх планують виставити на аукціон.

Про це повідомляє кореспондент Укрінформу.
"Експонати мають свій бойовий шлях, вони всі були використані проти ворога, у кожного є своя історія і пов'язана вона з конкретними людьми. На жаль, не всі сьогодні живі. Більша частина експонатів - це та зброя, яка використовувалась бійцями 6-го окремого стрілецького батальйону, котрий був сформований на базі Запоріжжі і захищає наші рубежі з перших днів війни. З Часом під кожним експонатом буде конкретне ім'я, людей котрі використовували їх та вражали ворожу техніку. Зараз ми не можемо їх назвати", - розповів колишній командир 3-ї роти 6-го окремого стрілецького батальйону, офіцер у відставці Валерій Мороко.
Саме він надав музею всі ці фрагменти зброї, які були привезені з Донеччини.






У Запорізькому обласному краєзнавчому музеї відкрилась виставка "Зброя культури", присвячена Дню захисників та захисниць/ Фото: Дмитро Смольєнко, Укрінформ































Перший експонат було розписано 24 серпня у День Незалежної України. Під час повітряної тривоги народні майстри Сергій Москаленко, Ірина та Анастасія Ковальови розписали корпус протитанкового ракетного корпусу Фагот. Тоді до розпису долучився очільник ОВА та керівники п'яти районів області. 15 вересня митці, волонтери, військові виконали петриківський розпис на тубусі від протитанкового гранатомета АТ 4 і він став другим експонатом виставки.
Також серед експонатів корпус снаряда 155 мм, поширеного артилерійського калібру стандарту НАТО, який використовується в польових гарматах та гаубицях. На тубусі зображений "Характерник", який має оселедець, в руках тримає шаблю.
Ящик з-під снарядів калібру 14,5 мм прикрашає картина "Білі гречні Козаченьки". Два козаки перехрестили шаблі і готуються до битви.
Невдовзі всі ці експонати будуть виставлені на аукціон, який проводить волонтерка Марія Мороко.
"Ми збираємо гроші на надважливу річ - прилад нічного бачення. Він коштує 400 тисяч гривень. Військовим їх потрібно два. Цей прилад - це життя наших хлопців, зношування ворога та виконання бойових завдань. Цей прилад допоможе їм бачити вночі так само як і вдень", - сказала вона.
Через складну безпекову ситуацію аукціон, можливо, буде проходити в форматі онлайн.
Під час відкриття виставки голова Запорізької ОВА Олександр Старух вручив ордени ІІІ ступеня від Запорізької обласної ради військовослужбовцям Валерію Мороко та Володимиру Москаленко.
День захисників і захисниць України – державне свято, що відзначається 14 жовтня. Започатковано 14 жовтня 2014 року президентським указом з назвою "День захисника України". 14 липня 2021 року Верховна Рада перейменувала свято на День захисників і захисниць України.