росія майже 50 років будувала свій енергетичний ринок у Європі, а президент путін знищив його менш, ніж за 50 тижнів. Знайти заміну буде практично неможливо.

Про це йдеться у матеріалі видання Bloomberg.
“У той час, як росія знайшла альтернативні ринки для своєї сирої нафти, здебільшого в Індії, перехід на продаж продуктів нафтопереробки та, можливо, навіть більше, природного газу займе роки та коштуватиме величезних витрат. Це якщо взагалі можливо створити ринки, коли світ відмовляється від викопного палива”, - йдеться у статті “росія не може замінити енергетичний ринок, який зруйнував путін”.
Зазначається також, що з початком широкомасштабного воєнного вторгнення росії в України 24 лютого минулого року, поступово європейський ринок, який поглинав майже 2,5 мільйона барелів нафти на день, та 1 мільйон барелів нафтопродуктів і 155 мільярдів кубічних метрів природного газу на рік, майже зник для рф.
“Війна путіна в Україні коштувала росії європейського енергетичного ринку. Замінити його буде непросто. Якого б зближення москва та Європа не досягли врешті, росіяни будуть підраховувати ціну війни протягом наступних поколінь”, - йдеться у статті.
Наголошується, що величезну мережу газових родовищ і трубопроводів, створення якої вартувало сотень мільярдів доларів з моменту, коли перший газ перетнув кордон Австрії в 1968 році, викинули на смітник.
Як повідомляв Укрінформ, наприкінці минулого року у МВФ заявили про те, що росія остаточно втратила доступ на європейський газовий ринок, бо в Європі нарешті зрозуміли, що російський газ – це зброя, а не економічний інструмент.