Корейський безпілотний космічний апарат Danuri успішно вийшов на орбіту Місяця.

Як передає Укрінформ, про це повідомляє Yonhap із посиланням на Міністерство науки й інформаційно-комунікаційних технології Південної Кореї.
За даними міністерства, Danuri, також відомий як Korea Pathfinder Lunar Orbiter, був захоплений гравітацією Місяця у вівторок і почав обертатися навколо нього.
Космічний зонд зміг вийти на орбіту Місяця після виконання трьох маневрів із 17 грудня.
Danuri мав вийти на місячну орбіту в четвер після виконання в цілому п’яти раундів маневрів, проте досяг цілі раніше, ніж планувалося.
Після 145-денної подорожі від Землі Danuri тепер обертається навколо Місяця зі швидкістю 1,62 кілометра на секунду за регулярний двогодинний цикл.
В апарату залишилося 93 кілограми пального, і цього достатньо для виконання місії вже наступного року.
Космічний апарат вимірюватиме рельєф місцевості, силу магнітного поля, гамма-промені та інші властивості місячної поверхні за допомогою шести бортових приладів під час річної місії, яка розпочнеться в лютому.
Орбітальний апарат також визначить потенційні місця посадки для майбутніх місячних місій
Як повідомляв Укрінформ, у Південній Кореї 21 червня здійснили успішний запуск першої ракети-носія власного виробництва "Нуріхо" (KSLV-II).

Фото: Yonhap