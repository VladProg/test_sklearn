У Державній службі спеціального зв’язку та захисту інформації надали поради, що робити, якщо обліковий запис у Google був зламаний.

Як передає Укрінформ, про це Держспецзв’язку повідомляє у Телеграмі.
"У багатьох випадках система Google попереджає користувача про будь-які підозрілі дії з акаунтом. Проте слід звертати увагу і не на очевидні ознаки, які можуть вказувати на те, що обліковий запис був зламаний", - ідеться у повідомленні.
На злом, зокрема вказує зміна особистих даних в обліковому записі (наприклад, номера телефона) або інших налаштувань, яких користувач не робив. У переліку активних сеансів може відображатися невідомий пристрій. На злом також вказує зникнення отриманих листів у поштовій скриньці або поява “чужих” листів у папці “Надіслані”, або невідомі користувачі отримують доступ до файлів Google Диска, хоча його не надавали.
Якщо користувач не втратив доступ до акаунта, в першу чергу він має змінити пароль до облікового запису, а також усі ідентичні паролі для інших додатків та сайтів і паролі, збережені в акаунті Google.
Потім потрібно переглянути перелік пристроїв, на яких здійснено вхід до акаунту (Безпека – Ваші пристрої – Управління всіма пристроями) і видалити усі незнайомі та неактивні. Слід перевірити всі налаштування та виправити незнайомі зміни, якщо вони є.
"Якщо доступ до облікового запису втрачений, скористайтеся функцією відновлення акаунту. Щоб довести, що ви власник, потрібно відповісти на кілька запитань", - зазначили у Держспецзв’язку.
Щоб убезпечитись від злому, варто подбати про захист акаунту Google заздалегідь: встановити надійний пароль, налаштувати двофакторну автентифікацію, зазначити резервний номер телефону та адресу електронної пошти для відновлення у разі злому. Також потрібно активувати функцію покращеного безпечного перегляду вебсайтів – вона дозволяє ефективніше захищатися від фішингу і шкідливого програмного забезпечення.
"Радимо звертати увагу і на листи-сповіщення від системи безпеки Google. Переконайтеся, що це не замасковане фішингове повідомлення від хакерів – уважно перевіряйте адресу відправника", - додали у Держспецзв’язку.
Як повідомляв Укрінформ, у Держспецзв’язку нагадали, як убезпечити гаджети від вірусів.