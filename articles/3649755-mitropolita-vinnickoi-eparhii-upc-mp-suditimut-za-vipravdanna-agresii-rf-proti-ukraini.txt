Служба безпеки України зібрала беззаперечні докази вини очільника єпархії УПЦ (МП) у Вінницькій області, який публічно виправдовував російську збройну агресію проти України, та направила обвинувальний акт до суду.

Як передає Укрінформ, про це СБУ повідомляє у Телеграмі.
За матеріалами СБУ митрополиту загрожує реальний термін покарання - до 8 років позбавлення волі.
Як свідчать матеріали слідства, фігурант поширював серед вірян пропагандистські листівки, де закликав до захоплення влади та зміни меж державного кордону України.
Також на одному із сайтів РПЦ він розміщував публікації на підтримку російських загарбників та їхніх воєнних злочинів.
Під час обшуків за місцем його проживання та у релігійних спорудах правоохоронці виявили комп’ютерну техніку та мобільні телефони із доказами злочинних дій, а також прокремлівські агітки та літературу.

Ініційована СБУ експертиза вилучених матеріалів підтвердила факти незаконної діяльності єпископа.
Дії фігуранта кваліфіковані за чотирма статтями Кримінального кодексу України: ч. 2 ст. 109 (дії, спрямовані на насильницьку зміну чи повалення конституційного ладу або на захоплення державної влади); ч. 1 ст. 110 (посягання на територіальну цілісність і недоторканність України); ч. 2 ст. 161 (порушення рівноправності громадян залежно від їх расової, національної, регіональної належності, релігійних переконань, інвалідності та за іншими ознаками); ч. 3 ст. 436-2 (виправдовування, визнання правомірною, заперечення збройної агресії російської федерації проти України, глорифікація її учасників).
Як повідомляв Укрінформ, у листопаді 2022 року на Вінниччині очільнику однієї з єпархій УПЦ МП повідомили про підозру у розпалюванні релігійної ворожнечі.