Україна піднялася у рейтингу «Індекс сприйняття корупції», складеному організацією Transparency International за 2022 рік.

Про це повідомляє Укрінформ з посиланням на рейтинг.
Як зазначається, Україна посіла 116-те місце зі 180 країн, набравши 33 бали. В 2021 році Україна посіла 122-ге місце.
Укладачі рейтингу наголосили, що незважаючи на низькі показники, постраждала від війни Україна є однією з небагатьох країн, яка значно покращила свої результати, набравши вісім балів з 2013 року. Країна давно бореться із системним зловживанням владою, але зробила важливі кроки для покращення контролю та підзвітності, йдеться у звіті.
За словами регіональної радниці Transparency International у Східній Європі та Центральній Азії Алтинай Мирзабекової, повномасштабне вторгнення росії в Україну у стало «найжорстокішим результатом нестримної корупції та клептократії» за весь 2022 рік.
«російське вторгнення в Україну в лютому 2022 року стало яскравим нагадуванням про загрозу, яку становлять корупція та відсутність підзвітності уряду для глобального миру та безпеки», – йдеться у звіті.
В організації зазначили, що російські клептократи накопичили свої статки, засвідчивши вірність президенту володимиру путіну в обмін на вигідні урядові контракти та захист своїх економічних інтересів.
«Відсутність будь-яких обмежень для влади путіна дозволила йому безкарно переслідувати свої геополітичні амбіції. Цей напад дестабілізував європейський континент, загрожуючи демократії та вбиваючи десятки тисяч», – йдеться у звіті.
Загалом найменш корумпованою країною, за версією Transparency International, стала Данія. Друге місце посіли Фінляндія та Нова Зеландія, далі йдуть Норвегія та Сінгапур.
росія посіла 137-ме місце.