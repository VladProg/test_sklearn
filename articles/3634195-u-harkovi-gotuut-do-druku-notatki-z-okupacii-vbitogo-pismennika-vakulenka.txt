У Харкові готують до друку нотатки з окупації дитячого письменника Володимира Вакуленка, якого застрелили загарбники.

Про це в коментарі Укрінформу сказала директор Харківського літературного музею Тетяна Пилипчук.
«Зараз щоденник у нас на тимчасовому зберіганні, але мама Володимира готова нам передати його на постійне зберігання. І так само ми поговорили про архів, можливо, і його передадуть у наш музей. Щоденник ми вже оцифрували, розшифрували. Це, скоріше, не щоденник (коли щось записується щодня і датується), а записки, його рефлексії, дуже швидкі реакції на те, що відбувається, буквально опис того, що бачив в окупації, те, що відчував. Ці записки документальні. В них дуже багато правок. Із тексту видно, що Володя писав це не для себе, а для нас. Із записами зараз працюють текстологи, готують їх до друку», - сказала Пилипчук.

Демонструватися щоденник поки не буде, оскільки літмузей, як і інші заклади, в умовах воєнного стану зорієнтований на збереження колекції, оригінали не виставляються.

Як повідомляв Укрінформ, письменник закопав записи, зроблені в окупації, під вишнею біля будинку своїх батьків, знаючи, що загарбники прийдуть за ним. Письменниця Вікторія Амеліна разом з батьками Володимира відкопала записи після звільнення Ізюмщини. Щоденник складається з близько 30 щільно списаних сторінок.
28 листопада стали відомі результати ДНК-експертизи, яка підтвердила, що тіло письменника Володимира Вакуленка було в масовому похованні під Ізюмом під номером 319.
За даними поліції, 12-го травня військовослужбовці рф наказали місцевим жителям захоронити тіло чоловіка, яке понад місяць пролежало неподалік від с. Капітолівка Ізюмського району. Експертиза підтвердила, що Вакуленка загарбники застрелили з пістолета Макарова, в тілі знайдено дві кулі.
Поховали Вакуленка 6 грудня в Харкові на міському цвинтарі №2.
Письменник, громадський діяч, волонтер Володимир Вакуленко народився 1 липня 1972 року в селі Капітолівка Ізюмського району на Харківщині. Автор тринадцяти книг, упорядник і співупорядник кількох друкованих проєктів, організатор та учасник численних літературних акцій і фестивалів. Лауреат міжнародної літературної премії імені Олеся Ульяненка, лауреат Всеукраїнського конкурсу імені Леся Мартовича, лауреат міжнародного конкурсу «Коронація слова», нагороджений відзнакою «Срібний тризуб» до 20-річчя Незалежності України за літературні досягнення.
Фото: Суспільне Харків