Проліт у повітряному просторі Румунії двох російських крилатих ракет –дуже серйозний інцидент, який не залишиться поза увагою НАТО з обох сторін Атлантики, на це буде дано відповідь.


Таку думку висловив в ефірі телемарафону посол України у Великій Британії Вадим Пристайко, передає Укрінформ.
«Безумовно, сьогодні вже одразу – і навіть не стільки в Брюсселі, де знаходиться політичне командування НАТО, а в Монсі під Брюсселем, де знаходиться військове командування НАТО..., цю ситуацію аналізують, і військові керівники кожного члена Альянсу шукають, якою має бути пропорційна відповідь», - сказав Пристайко.
Дипломат додав, що, умовно кажучи, «не кожна ракета призводить до оголошення війни».
«Але водночас це дуже серйозний інцидент, який не пройде повз увагу НАТО з обох боків Атлантики, і на це буде дано відповідь», - спогнозував Пристайко.
Коментуючи її відсутність під час прольоту російських «Калібрів» над територією Румунії, він зазначив що літаки Альянсу постійно контролюють повітряний простір над кордоном України з НАТО, тож про те, що росія запустила ці ракети, в Альянсі відомо відразу.
«Небезпека, яка є або немає, оцінюється. Якби небезпека була безпосередньо для цих країн, тоді була б відповідь», - пояснив посол.
Як повідомлялося, головнокомандувач Збройних сил України Валерій Залужний заявив, що сьогодні о 10.18 дві російські крилаті ракети "Калібр" перетнули кордон України з Молдовою, також пролетіли у повітряному просторі Румунії.
Після цього ракети знову зайшли у повітряний простір України у точці перетину кордонів трьох держав. Ракети були запущені з акваторії Чорного моря.
Вадим Пристайко у 2017-2019 роках очолював Місію України при НАТО.