У випадку відмови МОК змінювати позицію щодо можливого допуску росіян та білорусів до участі в Олімпіаді Польща активізує роботу зі створення широкої коаліції країн, без участі яких Олімпійські ігри не матимуть жодного спортивного сенсу.

Про це йдеться у відповіді міністерства спорту і туризму Польщі на інформаційний запит власного кореспондента Укрінформу.
Як повідомляється, у міністерстві активно відстежують сигнали зі світу спорту про можливий перегляд нинішнього ставлення МОК до російських і білоруських спортсменів. Зокрема, 18 січня, за тиждень до заяви МОК про можливий допуск до олімпійських змагань російських та білоруських спортсменів, польський міністр Каміль Бортнічук надіслав лист міністрам спорту, які підписали дві попередні заяви з березня та липня 2022 року, що стосувалися накладених на росію санкцій. У ньому він закликав зберегти вже накладені на росію санкції і висловив категоричний спротив щодо допуску російських та білоруських спортсменів до змагань під час ІІІ Європейських Ігор (у червні-липні у Кракові – ред.), до олімпійських кваліфікацій і їх повернення до міжнародних змагань.
Підкреслюється, що у результаті дипломатичних зусиль міністра Бортнічука 10 лютого відбудеться перша зустріч держав-підписантів вищезазначених заяв “з метою узгодження подальших спільних кроків” щодо ставлення МОК до вивчення можливості участі росіян і білорусів в Олімпійських іграх у Парижі під нейтральним прапором.
Своєю чергою 2 лютого з позицією, яка засуджує зусилля МОК щодо повернення до міжнародних змагань спортсменів з країн-агресорів, виступили міністри спорту Польщі, Естонії, Литви та Латвії. Цей документ був оприлюднений і буде поданий до міжнародних спортивних федерацій та МОК 7 лютого.
“Міністерство спорту і туризму як і Польський Олімпійський комітет, вважають, що до припинення російської агресії проти України російські та білоруські спортсмени не повинні брати участь у міжнародних змаганнях, зокрема в Олімпійських іграх, які є символом цінностей та ідей, важливих для сучасних цивілізованих суспільств. Ми зосереджені на заходах, які виключать спортсменів з росії та білорусі зі спортивних змагань у Парижі. Якщо позиція МОК буде збережена, ми активізуємо роботу зі створення широкої коаліції країн, без яких Ігри, де-факто, не матимуть спортивного сенсу та вартості", - повідомили агентству в міністерстві спорту і туризму Польщі.
Як повідомлялося, МОК оприлюднив заяву, в якій допустив можливість участі росіян і білорусів у Олімпіаді в Парижі під нейтральним прапором. На заяву вже відреагували Президент України Володимир Зеленський, міністр молоді та спорту Вадим Гутцайт, міністр закордонних справ Дмитро Кулеба та інші посадовці. На знак протесту Україна може бойкотувати паризькі Ігри.