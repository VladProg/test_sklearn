російська влада вивезла з України не менше шести тисяч дітей і займається їх «перевихованням», переважно в дитячих таборах.

Як повідомляє Укрінформ, про це йдеться у звіті Conflict Observatory.
Лабораторія гуманітарних досліджень Єльської школи громадської охорони здоров'я (Yale HRL) знайшла в росії 43 заклади, в яких утримуються діти з України після повномасштабного російського вторгнення 24 лютого 2022 року. Більшість дітей тримають в оздоровчих таборах, куди їх вивозять на канікули. В основному табори розташовані в тимчасово окупованому Криму, Москві, Казані та Єкатеринбурзі, також є табори в Сибіру та на Далекому Сході. Крім того, Yale HRL виявив два об'єкти, пов'язані з депортацією дітей-сиріт: психіатричну лікарню та сімейний центр.
«Більшість таборів займалися проросійською діяльністю з перевиховання, а деякі табори проводили військову підготовку дітей або припиняли повернення дітей до батьків в Україну», - йдеться у звіті.
За підрахунками Yale HRL, у Росії перебуває щонайменше шість тисяч українських дітей віком до 17 років. Наймолодшому з них чотири місяці. Окремо експерти зазначають, що загальна кількість дітей невідома та, ймовірно, значно перевищує зазначені цифри. При цьому частину дітей уже всиновили російські сім'ї.
"Медвежонок" - один з найбільших таборів, в якому в один момент перебувало не менш як 300 дітей з України. Спочатку чиновники сказали батькам дітей, що вони повернуться наприкінці літа, але згодом скасували дату повернення", - з'ясували експерти.
Такі самі ситуації й в інших таборах. Перед вивезенням дітей до росії у багатьох батьків не питали дозволу, чи отримували його під тиском. Також українські родини не одержують інформації про поточне місце розташування своїх дітей.
Цю програму координує федеральний уряд росії та залучає до неї всі рівні влади. За даними Yale HRL, щонайменше 12 відповідальних за програму чиновників не включено до міжнародних санкційних списків.
Як повідомляв Укрінформ, речник Держдепартаменту США Нед Прайс, розповідаючи про доповідь Conflict Observatory, зазначив, що такі російські «дії матимуть серйозні довгострокові наслідки для розвитку цих дітей».
У Держдепі підкреслили, що незаконне переміщення й депортація осіб, які перебувають під захистом, є серйозним порушенням Четвертої Женевської конвенції про захист цивільного населення, що також є воєнним злочином. У цьому зв’язку США виступили із закликом до росії негайно припинити примусові переміщення та повернути дітей їхнім родинам і законним опікунам.
Програма Conflict Observatory діє під егідою Державного департаменту США та виконується, зокрема, Лабораторією гуманітарних досліджень Єльського університету. Програма документує докази для підтримки розслідувань випадків зі зловживанням у розв’язаній рф війні проти України.
18 січня уповноважена Президента України з прав дитини Дар'я Герасимчук розповіла про верифікацію даних щонайменше 13 899 дітей, які були викрадені та депортовані російською армією.
До 8 лютого 2023 року в Україну вдалося повернути 128 дітей, які раніше вивезені до росії, повідомила представник Офісу генпрокурора України Юлія Усенко.