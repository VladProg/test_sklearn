В Україні збільшилося споживання електроенергії через похолодання.

Як передає Укрінформ, про це НЕК «Укренерго» повідомляє у Телеграмі.

«Споживання електроенергії: дещо більше ніж учора. Дефіцит потужності залишається суттєвим», - ідеться в повідомленні.
В Укренерго зазначають, що внаслідок російських ракетних та дронових атак пошкоджені електростанції (генеруючі потужності) та високовольтна мережа. Остання атака росіян 14 січня завдала суттєвих пошкоджень декільком енергоблокам теплових електростанцій. Крім того, по всій території країни тепло змінюється на морози.
«Завдяки вихідним, попри похолодання, до всіх обленерго доведені дещо більші, ніж учора, ліміти споживання на всю добу», - ідеться в повідомленні.
Також у прифронтових районах Донеччини через бойові дії знову були пошкодження у мережах оператора системи розподілу.
Укренерго, виробники електроенергії та обленерго постійно працюють над відновленням пошкоджених об’єктів, уражених ворожими атаками. Однак після кожної наступної атаки росіян по енергетичній інфраструктурі відновлення стає все складнішим та триває довше.
Енергосистема України вже пережила 12 ракетних атак ворога та 14 ударів БПЛА по енергооб’єктах.
Крім цього, понад 10 ГВт основних встановлених потужностей наразі недоступні українській енергосистемі і знаходяться під контролем ворога. Це найбільша в Україні та Європі Запорізька АЕС, Запорізька ТЕС, Луганська ТЕС, Вуглегірська ТЕС, Каховська ГЕС.
На тимчасово захоплених територіях півдня також знаходиться і більшість вітрових та сонячних електростанцій. Крім АЕС, решта електростанцій - це ключові регулюючі потужності. Саме вони забезпечують покриття споживання у пікові ранкові та вечірні години, де наразі найбільший дефіцит.
Як повідомляв Укрінформ, масовані атаки рф на енергетичну інфраструктуру України тривають з 10 жовтня. Пошкодження об’єктів генерації та магістральних мереж складні і масштабні. Ремонтні роботи тривають.