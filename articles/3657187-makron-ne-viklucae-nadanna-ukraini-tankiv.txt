Франція не виключає надання Україні в майбутньому танків Leclerc, але узгоджуватиме це питання із союзниками.

Про це заявив президент Франції Еммануель Макроном на спільній пресконференції з канцлером ФРН Олафом Шольцом у Парижі 22 січня, повідомляє кореспондент Укрінформу.

«Що стосується танків Leclerc, це не виключено», - сказав Макрон.
Але, додав він, рішення щодо передачі танків має бути ухвалено колективно на трьох засадах: такі постачання не повинні призвести до подальшої ескалації, це насправді має бути реальною ефективною допомогою для ЗСУ, а також не ослаблювати армії самих країн і НАТО. Макрон зауважив, що треба брати до уваги такі моменти, як підготовка, питання логістики.
Французький президент заявив, що питання обговорюватиметься з найважливішими союзниками, насамперед з Німеччиною.
«Ми проведемо роботу найближчими днями та тижнями», - додав він.
У такому ж ключі щодо тісної координації відповів на запитання стосовно німецьких танків Leopard-2 канцлер Шольц, щоправда, він не став давати навіть таких «обіцянок» і не згадав у своїй відповіді слова «Leopard».
«Наші дві країни роблять дуже багато для підтримки України – фінансово, гуманітарно, але також зброєю. Ми будемо продовжувати, для цього ми завжди тісно узгоджували це питання, …і цей принцип залишиться», - сказав Шольц.
Він водночас зауважив, що ФРН постійно розширює список озброєнь, які надає Україні, і завжди узгоджує його з найближчими партнерами: так було з артилерією, РСЗВ, БМП, засобами ППО тощо. Вся ця техніка є дуже ефективною.
Шольц також нагадав, що Єлисейський договір був спрямований на те, щоб не допустити нової війни, «і для членів ЄС це спрацювало».
«Тому ми так обурені війною, яку розв’язала росія… Ми повинні відповісти на агресію, яка сталася, … в тому числі наданням зброї», - сказав Шольц.
Він назвав методи ведення росією війни «моделлю 15, 16, 17, 18 століття».
Канцлер зауважив, що він і президент Макрон часто говорили з Президентом України Володимиром Зеленським, але також з президентом путіним, якого закликали завершити війну в Україні та вивести з її території російські війська.
Окрім лідерів, тему підтримки України озброєнням в Парижі у рамках спільного засідання Німецько-французької Ради міністрів обговорювали міністри оборони – Борис Пісторіус і Себастьєн Лекорню.
Канцлер Шольц разом з 19 членами свого Кабінету, а також 120 депутатами німецького Бундестагу, включаючи його керівництво, взяли участь у відзначенні 60-річчя Єлисейського договору, заходи пройшли в Сорбоннському університеті.
Єлисейський договір був підписаний 22 січня 1963 року канцлером ФРН Конрадом Аденауером і президентом Франції Шарлем де Голлем.