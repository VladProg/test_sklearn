На лікування до клінік Європи евакуювали ще 21 українця, серед яких пацієнти з мінно-вибуховими травмами та опіковими травмами.


Як передає Укрінформ, про це повідомляє Міністерство охорони здоров'я України.
«Міністерство охорони здоров’я та Європейська комісія продовжують організовувати евакуаційні рейси для громадян, які постраждали внаслідок повномасштабного вторгнення росії. Так, цього тижня вдалося евакуювати та доправити на спеціалізоване лікування 21 пацієнта. Українців прийняли у медзакладах Німеччини, Нідерландів, Норвегії, Польщі та Угорщини», - ідеться у повідомленні.
У складі групи пацієнти з мінно-вибуховими травмами та цивільні особи з онкологічними захворюваннями. Зокрема це жителі Київської, Вінницької, Львівської, Тернопільської областей і прифронтових територій, які постраждали внаслідок ворожих обстрілів.
Пацієнтів супроводжують родичі або близькі, враховуючи потребу у сторонній допомозі та підтримці через важкий стан, а також у післяопераційному догляді.
Насамперед до закордонних клінік транспортуються діти й дорослі зі складними мінно-вибуховими пораненнями та опіковими травмами, діти з онкологічною патологією, а також люди із захворюваннями, які потребують комплексного спеціалізованого лікування.
У МОЗ нагадали, що українці, які постраждали від війни, можуть отримати лікування та реабілітацію за кордоном. Для цього потрібно сконтактувати з сімейним лікарем або самостійно заповнити попередню заявку на Програму медичної евакуації на сайті міністерства в розділі «Громадянам».
Як повідомляв Укрінформ, шістьох постраждалих в авіакатастрофі у Броварах Київської області, що сталася 18 січня, відправили на лікування в Австрію, ще одного пацієнта невдовзі евакуюють в Швейцарію.