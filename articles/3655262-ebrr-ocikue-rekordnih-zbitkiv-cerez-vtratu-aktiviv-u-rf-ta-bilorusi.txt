Європейський банк реконструкції та розвитку очікує рекордних збитків у 2022 році, насамперед через збитки від його портфельних активів на території рф та білорусі.

Про це заявила президент ЄБРР Оділь Рено-Бассо в інтерв'ю Reuters на полях Давоського економічного форуму, передає Укрінформ.
За її словами, до війни проти України у банку було близько 1 млрд дол. у портфелі, орієнтованому на росію і білорусь.
«Ми очікуємо на рекордні збитки після рекордного прибутку роком раніше», – сказала Рено-Бассо.
Раніше банк повідомив про рекордні інвестиції у 2022 році у розмірі близько 13,1 млрд євро і розраховує продовжити інвестиції, спрямовані на забезпечення продовольчої та енергетичної безпеки, сказала Рено-Бассо.
ЄБРР, який працює приблизно у 40 країнах світу, сподівається збільшити інвестиції на Близькому Сході та в Африці у 2023 році, особливо в Єгипті. Він може зробити рекордні інвестиції у Тунісі.
Рено-Бассо підтвердила зобов'язання банку направити Україні 3 млрд євро до кінця цього року, зокрема для допомоги у відновленні інфраструктури. Це означатиме виділення 1,3 млрд євро у 2023 році після виплати минулого року 1,7 млрд євро.
Вона також висловила очікування, що розширення банку в країнах Африки на південь від Сахари та в Іраку, відкладене через війну росії проти України, повернеться до порядку денного на 2023 рік.
Як повідомляв Укрінформ, раніше Рено-Бассо заявляла, що відбудова України вже розпочалася, що відображено у допомозі ЄБРР для відновлення та ремонту критичної інфраструктури, і ця робота має отримати перспективу та належну координацію, враховуючи великий «апетит» інвесторів не лише до відновлення, а й для проєктів розвитку в Україні.