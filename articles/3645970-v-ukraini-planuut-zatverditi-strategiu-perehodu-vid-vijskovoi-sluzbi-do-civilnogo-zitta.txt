Кабінет Міністрів України планує у 2023 році затвердити стратегію переходу від військової служби до цивільного життя та план заходів щодо її реалізації.

Про це Прем’єр-міністр України Денис Шмигаль сказав на засіданні уряду у вівторок, передає кореспондент Укрінформу.
«Формула державної ветеранської політики проста. Це можливості і повага для ветеранів. У 2023 році плануємо затвердити Стратегію переходу від військової служби до цивільного життя та план заходів щодо її реалізації. Стратегія базуватиметься на 4 ключових потребах: економічна незалежність, кошти, житло та медичні послуги», - сказав Шмигаль.
За його словами, можливість військової кар’єри, перенавчання, підтримка ветеранського бізнесу, забезпечення ветеранів житлом, зокрема через компенсацію відсоткової ставки на іпотеку та фінансовий лізинг, трирівнева система безоплатної психологічної допомоги ветеранам - все це має бути реалізоване вже цього року.
Як повідомлялося, ще восени 2022 року глава уряду наголошував на тому, що безпека та ветеранська політика будуть пріоритетами роботи уряду.