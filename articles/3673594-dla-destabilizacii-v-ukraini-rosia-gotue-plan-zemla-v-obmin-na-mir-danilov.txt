росія готує сценарій внутрішньої дестабілізації в Україні, як єдиний порятунок від своєї військової поразки. Для цього на міжнародних майданчиках та всередині України рф через своїх «експертів» просуває ідеї відмови України від територій Донецької, Луганської областей і Криму в обмін на припинення війни.

Як передає Укрінформ, про це секретар РНБО Олексій Данілов написав у колонці для «Української правди».
«Внутрішня дестабілізація в Україні – єдиний порятунок для росії від військової поразки і краху путінського режиму. Для цього в кровоносну систему кремлю необхідно запустити отруйний вірус – ідею про можливість компромісу. Всього лише необхідна згода України відмовитися від територій Донецької, Луганської областей і Криму в обмін на припинення війни. Робота за цим сценарієм ведеться масштабна і по різних напрямках. кремль у своїх планах розраховує на втому українців, виснаження союзників і партнерів, вибори в США і Європі, економічну кризу і потребу в російських ресурсах», - зазначив Данілов.
За його словами, на міжнародних зустрічах російські представники лякають і переконують, що обмін частини українських територій на мир - це найкращий вихід.
Секретар РНБО прогнозує, що незабаром в Україні різні «експерти» почнуть просувати наративи - як потрібен мир, що Захід зраджує Україну, а на сході України і в Криму
живуть одні "сепари" і "ватнікі", там промиті мізки, зруйнована економіка і спустошені міста.
«Але подібні твердження – це омана і злочин, як мінімум – зазіхання на територіальну цілісність держави, а максимум – державна зрада. Крим, Донецька і Луганська області, всі інші тимчасово окуповані регіони України – суверена українська територія, яка не обмінюються і не продається. Варто тільки потрапити в цю пастку вибору між поступками і війною – в результаті знову отримаєте війну», - зазначив Данілов.
На його думку, путінська влада розглядає подібну угоду "земля в обмін на мир" лише як проміжний етап досягнення головної мети – знищення України і її повне поглинання.
Аргументуючи свою думку, Данілов наголосив, що в такому разі рф отримає необхідну для її збройних сил оперативну паузу для відновлення боєздатності, і найголовніше, - кремль запускає в українське суспільство руйнівний вірус соціального розколу на ґрунті обурення і невдоволення.
«В умовах, коли 95% українців вірять в перемогу у війні, компроміс з агресором викличе неминучий громадянський протест. А якщо ще вміло погратися на оголених нервах українського суспільства і розігріти вічну тему вітчизняної корупції, дати голос принишклим любителям "руського міра" і підживити політичні амбіції різноманітних опонентів, країна неминуче увійде у гостру фазу політичної кризи. І в саме у цей час росія нанесе новий удар», - вважає секретар РНБО.
Данілов зауважив, що у цій війні не передбачено нічийного результату і немає напівтонів. «Україна має виграти, а росія має програти. Компроміс і поступки – шлях до поразки і втрати державності», - підсумував він.
Як повідомляв Укрінформ, напередодні Данілов повідомив, що російські окупаційні війська не мають успіху з так званим «великим наступом» на сході України, вони отримують відсіч.
Фото: РНБО