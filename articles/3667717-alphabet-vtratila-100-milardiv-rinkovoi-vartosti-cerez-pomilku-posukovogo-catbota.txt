Материнська компанія Google - Alphabet втратила $100 мільярдів ринкової вартості через те, що новий сервіс штучного інтелекту чат-бот Bard поділився недостовірною інформацією у рекламному відео.

Про це повідомляє Укрінформ із посиланням на Reuters.
Як зазначається, акції Alphabet впали на 9% під час торгів 8 лютого. Торік акції компанії втратили 40% своєї вартості, але зросли на 15% від початку цього року (без урахування втрат 8 лютого).
Alphabet опублікувала короткий ролик про Bard у Твіттері, пообіцявши, що він допоможе спростити складні теми, але натомість надав неточну відповідь. Помилка була в інформації про те, який апарат вперше зробив фотографії планети за межами Сонячної системи. Помилка Bard була виявлена безпосередньо перед презентацією Google.
У рекламі чат-бота дається підказка: "Про які нові відкриття космічного телескопа "Джеймс Вебб" я можу розповісти своїй 9-річній дитині?" Bard надає кілька варіантів відповіді, включно з припущенням, що телескоп використовувався для перших знімків планети за межами Сонячної системи. Проте перші фотографії екзопланет були зроблені Дуже великим телескопом Європейської південної обсерваторії у 2004 році, що підтверджено NASA.
Агентство Reuters першим вказало на помилку в рекламі Google для чат-бота Bard, який розпочав роботу у понеділок.
Google намагається наздогнати компанію Microsoft, яка інтегрує чат-бот стартапу OpenAI. У листопаді вона представила програмне забезпечення, яке вразило споживачів і стало сенсацією в Кремній долині за його напрочуд точні та добре виписані відповіді на прості питання.