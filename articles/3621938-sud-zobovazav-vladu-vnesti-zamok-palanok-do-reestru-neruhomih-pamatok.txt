Верховний суд підтвердив необхідність внести замок «Паланок» у Мукачеві на Закарпатті до Державного реєстру нерухомих пам’яток.

Як передає Укрінформ, про це повідомляє Закарпатська обласна прокуратура.
«Закарпатська обласна прокуратура послідовно відстояла необхідність внесення замку «Паланок» до Державного реєстру нерухомих пам’яток України, що виконком Мукачівської міськради оскаржував у судах апеляційної та касаційної інстанції», - йдеться у повідомленні.
Зазначається, що постановою Верховного Суду скаргу органу місцевого самоврядування залишили без задоволення. Попередні рішення Закарпатського окружного адміністративного суду та Восьмого апеляційного адміністративного суду, які також підтримали позицію прокуратури, теж залишили без змін.
Прокуратура виявила бездіяльність виконавчого комітету Мукачівської міськради, який не забезпечив виготовлення облікової документації на замок та не подав пропозиції департаменту культури, національностей та релігій Закарпатської ОДА про внесення його до відповідного реєстру.
У прокуратурі додали, що на етапі апеляційного розгляду справи посадовці міськради взялися за розробку необхідної документації. Наразі процес офіційного визнання замку «Паланок» пам’яткою національного значення ще не завершено, але в майбутньому це даватиме правове підґрунтя для його належного захисту, збереження та утримання.
Як повідомляється, Мукачівський замок «Паланок» – найбільш відвідуваний об'єкт туризму в Закарпатській області. Розташований на вулканічній Замковій горі в місті Мукачево, збудований на висоті 68 м і має площу 13 930 кв. м. Точний час заснування замку невідомий, але в документах, які позначаються XI століттям, він уже згадується. Замок – унікальний зразок середньовічної фортифікаційної архітектури з поєднанням різних стилів, пам'ятка архітектури національного значення.