Служба безпеки України викрила у Лимані Донецької області колишніх посадовців Укрзалізниці, які ремонтували російські військові ешелони.

Як передає Укрінформ, про це СБУ повідомляє у Телеграмі.
Двоє колишніх посадовців місцевого підрозділу Укрзалізниці на початку повномасштабного вторгнення підтримали російських загарбників.
Під час тимчасового захоплення Лимануа вони добровільно пішли на співпрацю з ворогом, за що отримали призначення до складу "адміністрації" загарбників.

Встановлено, що один з колаборантів очолив дорожні електромеханічні майстерні у "дирекції інфраструктури залізниці днр". Інший став його підлеглим і виконував функції "головного інженера".


Разом вони мали забезпечувати справність залізничних об’єктів для перекидання особового складу, озброєння та боєприпасів росіян на східний фронт, для чого координували роботу дорожніх майстерень з відновлення електропідстанцій у районах Волновахи та Іловайська.
Слідчі Служби безпеки повідомили обом фігурантам про підозру за ч. 4 ст. 111-1 Кримінального кодексу України (колабораційна діяльність). Суд обрав підозрюваним запобіжний захід у вигляді тримання під вартою.
Як повідомляв Укрінформ, очільнику так званого "государственного унитарного предприятия лнр "Луганская железная дорога", який організує перевезення російських військ та військової техніки, оголосили підозру.
Фото: СБУ