Світова прем’єра дебютного фільму українського режисера Філіпа Сотниченка “Ля Палісіада” відбудеться у головному конкурсі Tiger Competition 52-го Роттердамського міжнародного кінофестивалю, що проходитиме з 25 січня по 5 лютого 2023 року.

Про це Укрінформу повідомили в Державному агентстві з питань кіно.
Події кінострічки розгортаються у 1996-му році, за кілька місяців до скасування смертної кари, що дісталася Україні в спадок від СРСР. До цього за кількістю смертних вироків Україна мала один із найвищих показників у світі.

Автори “Ля Палісіади” називають свій фільм “пострадянським нуаром”. У центрі сюжету – судовий психіатр, чиє спокійне життя змінюється, коли він має взяти участь у розслідуванні заплутаного вбивства міліціонера.
Фільм створено кінокомпаніями «ВІАТЕЛ» та «Сучасне Українське Кіно» за фінансової підтримки Українського культурного фонду, Державного агентства України з питань кіно та Гетеборзького кінофонду (Швеція).

Зйомки фільму проходили у Києві, на Закарпатті, у Бучанській виправній колонії та зайняли майже рік. Щоб створити у фільмі особливу атмосферу 90-х, кінематографісти застосували оригінальну технологію зйомки, що поєднує плівкове зображення та сучасні цифрові технології. Більшу частину фільму знімали на ретрокамеру, останні вцілілі касети для якої замовляли по всьому світу.
Зйомки припали на розпал пандемії CОVID-19, а постпродакшн фільму — на початок повномасштабного вторгнення Росії в Україну. Відзнятий матеріал евакуювали з Києва у березні, а фінальну копію фільму, що буде продемонстрована у Роттердамі, робили у перервах між відключеннями електроенергії, розповідає продюсерка фільму Валерія Сочивець.
Ролі у фільмі виконали Андрій Журба, Новруз Хікмет, Олександр Пархоменко, Валерія Олейникова, Олена Мамчур, Олександр Малєєв, Степан Барабаш, Сергій Лузановський, Олександр Мавріц.
Автор сценарію та режисер - Філіп Сотниченко.

Оператор-постановник - Володимир Усик (“Назовні”, “Папині кросівки”, “Крим, як це було”), художниця-постановниця - Маргарита Кулик (“Мої думки тихі”), художник по костюмах - Володимир Кузнецов (“Степне”), звукорежисер фільму - Сергій Авдєєв.
Продюсери фільму - Галина Криворчук, Валерія Сочивець, Сашко Чубко.
Кінофестиваль у Роттердамі — це конкурс новаторських фільмів, що відкрив світу чимало майстрів авторського кіно, таких як Хон Сан Су, Келлі Райкарт та Крістофер Нолан, дебютний неонуар якого “Переслідування” переміг у Роттердамі у 1999 році. Україна востаннє була представлена у головному конкурсі фестивалю у 2008 році фільмом Ігоря Подольчака “Меніни”.