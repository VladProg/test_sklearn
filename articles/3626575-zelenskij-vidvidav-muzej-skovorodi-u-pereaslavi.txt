Президент України Володимир Зеленський під час робочої поїздки до Київської області відвідав Меморіальний музей Григорія Сковороди у Переяславі.

Як передає Укрінформ, по це повідомляє сайт Президента.
Зеленський ознайомився з експозицією музею. Зокрема, тут зберігаються рідкісні книги XVII-XIX ст., колекція старовинних підручників, за якими навчалися 200 років тому.

В одній із кімнат розміщений портрет Григорія Сковороди кінця XVIIІ ст., який вважається найдавнішим в Україні.
Крім того, в музеї експонуються старовинні музичні інструменти й типовий селянський одяг ХІХ ст.

Главі держави розповіли про культурно-мистецький проект "Зі Сковородою в серці", який стартував у травні 2021 року. У його межах створюють рушники з автентичними орнаментами, які були властиві періоду, коли в Переяславі жив і працював Григорій Сковорода.
Президент оглянув залу, де відтворено інтер’єр класу часів Сковороди.
"Історію нашої держави створюють і передають люди. Сковорода – один із тих видатних людей, які несуть цю історію 300 років, несуть українське. Він несе вогонь знання й пізнання. І коли ти хочеш зрозуміти, яка Україна, чим вона живе, як надихає, ти можеш зрозуміти це завдяки думкам, книжкам, картинам, мистецтву, пісням", – зазначив Зеленський після відвідання музею.
Пізніше на своїй сторінці у Фейсбуці голова держави додав: "Творчість Сковороди залишається актуальною й сьогодні. Перефразовуючи найвідоміші слова філософа, хоч би як окупанти намагалися нас зловити – їм нас не спіймати. Ми обов’язково вистоїмо".

Меморіальний музей Сковороди, який був відкритий у 1972 році з нагоди святкування 250-ї річниці від дня народження видатного українського філософа, посідає особливе місце серед численних музеїв Національного історико-етнографічного заповідника "Переяслав".
Музей розташований у будівлі колишнього навчального закладу – Переяславського колегіуму, де Григорій Сковорода розпочав свою педагогічну діяльність.
На території музею розташовано пам'ятний знак до 300-річчя від дня народження українського філософа, що був встановлений з нагоди включення цієї дати до Календаря пам'ятних дат ЮНЕСКО. На ньому зображений малюнок мислителя, що відображає його філософські погляди.
Як повідомлялося, 12 жовтня Кабінет Міністрів підтримав рішення про святкування 300-річчя від дня народження українського філософа, просвітителя-гуманіста, поета й педагога Григорія Сковороди на державному рівні.
Фото: ОП