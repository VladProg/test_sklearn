Адміністрація США вирішила суттєво посилити експортні обмеження, запроваджені проти Huawei, заборонивши американським компаніям продавати їй більшість технологій й товарів.

Як повідомляє Укрінформ, про це із посиланням на власні поінформовані джерела пише Reuters.
“Адміністрація Байдена припинила затверджувати дозволи для американських компаній на експорт більшості товарів китайській Huawei”, - йдеться у матеріалі.
Зазначається, що Huawei ще кілька років тому постав перед забороною на експорт із США деяких технологій, пов’язаних із 5G, але продаж певних товарів все ж дозволявся.
“Зараз американські посадовці розробляють нову офіційну політику заборони передачі Huawei товарів нижчих рівнів 5G, серед яких: 4G, Wifi 6 і 7, штучний інтелект, потужні комп’ютерні системи й хмарні технології.”, - стверджує Reuters.
У міністерстві торгівлі США відмовилися коментувати цю інформацію, зазначивши, що не можуть обговорювати конкретні компанії, але “постійно оцінюють регулятивну базу”.