Електронний рецепт поширюватиметься на всі рецептурні препарати.

Про це повідомляє пресслужба Міністерства охорони здоров’я, передає Укрінформ.
«Щоб спростити процес призначення ліків, зробити його ефективнішим та сучасним, весною 2023 року МОЗ впроваджує електронний рецепт на всі рецептурні ліки. Також це дозволить посилити контроль за відпуском рецептурних ліків у аптеках», - йдеться у повідомленні.
У МОЗ зазначили, що рішення буде впроваджуватися поступово: за відсутності світла чи звʼязку у медичному закладі лікар, як і раніше, може виписати рецепт на спеціальному паперовому бланку.
Електронний рецепт пошириться на зареєстровані в Україні лікарські засоби, що підлягають відпуску за рецептом лікаря та які пацієнт купує за власні кошти.
До цього переліку належать також антибіотики, протисудомні засоби, гормональні препарати (у тому числі й протизаплідні), препарати для лікування серцевих хвороб та інші. Низка деяких звичних ліків проти болю, кашлю чи заспокійливі також можуть належати до препаратів, відпуск яких має здійснюватися виключно за рецептом лікаря, попередили у відомстві.
Е-рецепт можна буде отримати незалежно від наявності декларації з сімейним лікарем. Водночас пацієнт має бути обов’язково зареєстрований в ЕСОЗ – цю просту процедуру може швидко здійснити будь-який лікар.
Виписати е-рецепт зможуть лікарі усіх спеціальностей державних, комунальних чи приватних клінік або ж лікар-ФОП, і для цього необовʼязково мати договір з НСЗУ.
Щоб отримати рецепт, необхідно прийти на прийом до лікуючого лікаря. Під час огляду лікар, за потреби, зареєструє пацієнта в електронній системі охорони здоровʼя та сформує електронне призначення, вказавши активну речовину, дозування, тривалість курсу та інструкції з приймання ліків.
У разі тривалого лікування за хронічних захворювань або ж за потреби продовжити лікування чи профілактику повторний електронний рецепт на потрібні ліки можна буде отримати, звернувшись до свого сімейного лікаря дистанційно. Для цього в системі попередньо обовʼязково має бути зафіксоване перше призначення від лікуючого лікаря. Так призначення ліків завжди будуть доступні у смартфоні пацієнта, а за його відсутності лікар надрукує спеціальну інформаційну пам’ятку з деталями призначення, номером та кодом для погашення рецепта в аптеці.
Наразі в електронній системі охорони здоровʼя міститься близько 550 тисяч рецептів на антибіотики та ще понад 11 тисяч – на наркотичні (психотропні) лікарські засоби.