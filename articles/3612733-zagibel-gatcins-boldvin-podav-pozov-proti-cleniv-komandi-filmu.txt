Американський актор Алек Болдвін подав до суду в Каліфорнії на кількох членів знімальної групи фільму «Раст» (Rust), на зйомках якого загинула операторка українського походження Галина Гатчінс.

Про це повідомляє Укрінформ із посиланням на CNN.
Болдуін, який є відповідачем у судовому позові помічника режисера по сценарію фільму «Раст», подав перехресний позов проти реквізиторки Ханни Гутьєррес-Рід, асистента режисера Девіда Голлса, постачальника зброї і боєприпасів для зйомки Сета Кенні та реквізиторки Сари Закрі.
Як зазначається, даний позов є першим, у якому Болдвін звинувачує когось у протиправних діях у зв'язку зі стріляниною.
«Більше, ніж будь-хто інший на знімальному майданчику, Болдвін неправомірно вважався винуватцем цієї трагедії. Цими перехресними позовами Болдвін прагне очистити своє ім’я та притягнути перехресних відповідачів до відповідальності за їх неналежну поведінку», – йдеться у позові актора.
Він звинувачує зазначених членів знімальної групи у недбалості - за те, що вони дали йому заряджений пістолет, яким той застрелив операторку Гатчінс.
«Ця трагедія сталася через те, що бойові кулі були доставлені на знімальний майданчик і заряджені в пістолет», — йдеться в позові.
Як повідомлялося, інцидент стався у жовтні минулого року, коли Болдвін вправлявся у діставанні пістолета. Пізніше продюсери фільму були оштрафовані та різко розкритиковані владою за недотримання правил безпеки.
Згідно із заявою Департаменту довкілля Нью-Мексико, творці стрічки "Раст" (Rust) продемонстрували "явну байдужість до ймовірних небезпек, пов'язаних із використанням вогнепальної зброї на знімальному майданчику". Агентство наклало на Rust Movie Productions максимальний штраф у розмірі 136 793 долари. Пізніше продюсери фільму оскаржили офіційний звіт, заявивши, що компанія "виконала всі відповідні протоколи безпеки". Поліція також оприлюднила кадри зі знімального майданчика, включно з наслідками смертельної стрілянини.
На початку жовтня стало відомо, що Алек Болдвін досяг мирової угоди з сім'єю української операторки Галини Гатчінс.
Офіс шерифа округу Санта-Фе оголосив наприкінці жовтня про завершення розслідування. Справу передали місцевій окружній прокурорці Мері Кармак-Олтвіс.