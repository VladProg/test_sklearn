Слідство у справі про авіакатастрофу у Броварах, у якій загинуло керівництво Міністерство внутрішніх справ, чекає на результати технічних експертиз. До розслідування долучилася компанія-виробник Airbus.

Про це заявив в ефірі телемарафону в.о. міністра внутрішніх справ Ігор Клименко, передає Укрінформ.
“Ми чекаємо на результати технічних експертиз. Ми зацікавлені якнайшвидше отримати результати цих експертиз і відповідно висновок слідства. На даний момент об’єднана група слідчих працює і, я думаю, найближчим часом Офіс генпрокурора проінформує про перші результати цього слідства”, - сказав він.
“Коли будуть розшифровані самописці бортові, тоді ми зможемо більш конкретно говорити, що сталося на борту або біля борту”, - додав Клименко.
Він також розповів, що до розслідування долучилася компанія-виробник Airbus.
Зокрема, до Франції відбула у відрядження група українських експертів, які разом з французькими спеціалістами брали участь у розшифруванні бортових самописців.
На думку Клименка, слідство у цій справі триватиме до двох місяців.
Він також зазначив, що після авіакатастрофи у Броварах була переглянута система безпеки у відомстві: “Ми заборонили пересуватися керівникам на гелікоптерах — тільки автомобільним транспортом, поки не буде закінчене розслідування, і ми достеменно не будемо знати причини цієї авіатрощі”.
Як повідомлялося, 18 січня у Броварах поруч із дитсадком та житловою багатоповерхівкою впав гелікоптер Державної служби з надзвичайних ситуацій. На його борту перебували 10 людей, у тому числі міністр внутрішніх справ Денис Монастирський, його перший заступник Євгеній Єнін і державний секретар МВС Юрій Лубкович. Унаслідок катастрофи загинуло 14 осіб, у тому числі дитина.
СБУ розглядає кілька основних версій трагедії: порушення правил польоту (помилка пілота); технічна несправність гелікоптера; диверсія.
Гелікоптер, що впав, був переданий Україні Францією у серпні 2020 року.
Угоду між урядами України та Франції щодо офіційної підтримки у створенні єдиної системи авіаційної безпеки та цивільного захисту загальною вартістю 552 млн євро було підписано у травні 2018 року в Парижі. Згідно з її умовами, Франція мала поставити в Україну 37 гвинтокрилів компанії Airbus, а згодом ще 18 машин.