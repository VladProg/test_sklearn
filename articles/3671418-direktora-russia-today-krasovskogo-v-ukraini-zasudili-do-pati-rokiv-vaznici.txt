Директора russia today Антона Кузнєцова-Красовського, який закликав до геноциду українців, заочно засудили до п’яти років позбавлення волі.

Як передає Укрінформ, про це Служба безпеки України повідомляє у Телеграмі.

«У ході слідчо-оперативних дій зібрано обґрунтовані докази вини колишнього директора з мовлення прокремлівського телеканалу russia today Антона Кузнєцова-Красовського у злочинах проти України», - йдеться у повідомленні.
З лютого 2022 року він публічно підтримував повномасштабне вторгнення рф, виправдовував злочини росіян та закликав до геноциду українського народу.


Свої «тези» російський пропагандист поширював під час ефірів на RT, а також через підконтрольні Телеграм-канали.
На підставі зібраних Службою безпеки доказів та проведених експертиз суд визнав Кузнєцова-Красовського винним за двома статтями Кримінального кодексу України: ч. 3 ст. 109 (публічні заклики до насильницької зміни чи повалення конституційного ладу або до захоплення державної влади, вчинених з використанням засобів масової інформації); ч. 2 ст. 442 (публічні заклики до геноциду, а також виготовлення матеріалів із закликами до геноциду з метою їх розповсюдження або розповсюдження таких матеріалів).
Таким чином зловмиснику призначено п'ять років ув’язнення з конфіскацією майна. Це максимальний термін позбавлення волі, передбачений санкціями обох статей.
«Наразі злочинець переховується від правосуддя за кордоном. Втім, співробітники СБУ знають про його місцезнаходження і проводять комплексні заходи для притягнення винного до відповідальності», - сказано в повідомленні.
Як повідомляв Укрінформ, у червні 2022 року СБУ повідомила про підозру одному з керівників російського пропагандистського телеканалу russia today Антону Кузнєцову-Красовському. Агітатор закликав до ліквідації української державності та знищення українців.