Друге засідання конкурсної комісії щодо добору на посаду керівника Довженко-центру відбудеться в понеділок 6 лютого.

Про це повідомляє пресслужба Державного агентства з питань кіно у Фейсбуці, передає Укрінформ.
«З причин, що не залежали від Держкіно, розпочати засідання у визначений час не виявилось можливим, оскільки перебування в адміністративній будівлі Держкіно загрожувало життю та здоров‘ю людей. Враховуючи зазначене, членами Комісії було прийнято рішення про перенесення засідання на 10 годину 00 хвилин 06 лютого 2023 року», - йдеться в повідомленні.
Водночас у Держкіно наголосили, що Положенням про порядок організації та проведення конкурсу на посаду керівника державного закладу не передбачена можливість проведення онлайн-засідань. Заразом нагадали, що член конкурсної комісії не пізніше ніж за три дні до початку засідання може подати клопотання до Держкіно про участь у засіданні конкурсної комісії в режимі відеоконференції.
«Таким чином, відповідно до ч. 9 розділу І Положення за відсутності форс-мажорних обставин Держкіно забезпечить проведення засідання... у приміщенні Держкіно. Через ймовірність виникнення технічних несправностей... просимо всіх учасників конкурсу взяти участь у засіданні Комісії особисто, за фізичної присутності», - підкреслюють у відомстві.
Також зауважується, що представники ЗМІ та громадськості можуть бути присутні на заході, здобувши акредитацію до 18 години 4 лютого.
Як раніше повідомляв Укрінформ, засідання конкурсної комісії щодо виборів на посаду керівника Довженко-центру мало відбутися 3 лютого о 13 годині. Попри повідомлення про замінування будівлі Держкіно відомство не планувало скасовувати засідання, а мало його відтермінувати.
Перше засідання конкурсної комісії для здійснення добору на посаду керівника Довженко-центру відбулося 31 січня у приміщенні Держкіно. За результатами засідання головою комісії обрали Ірину Подоляк, визначили відкритий спосіб голосування, розглянули документи кандидатів на посаду керівника, а також встановили, що другий етап засідання розпочнеться 3 лютого о 13.00.