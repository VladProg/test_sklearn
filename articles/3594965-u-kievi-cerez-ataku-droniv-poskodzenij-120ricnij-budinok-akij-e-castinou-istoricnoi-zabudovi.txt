У столиці внаслідок російської атаки пошкоджено 120-річний будинок, який є частиною київської історичної забудови.

Як передає Укрінформ, про це Міністерство культури та інформаційної політики повідомляє у Телеграмі.
За словами краєзнавця Антона Короба, будинок має архітектурну та історичну цінність. Чотириповерховий будинок, зведений на рубежі ХІХ-ХХ століть водночас поєднував елементи типового зразка київського цегляного стилю і дрібні ліплені неоготичні деталі.
Збудував його собі як прибутковий купець першої гільдії Іоселіан Іцкович. Він був власником фабрики гнутих меблів та металевих виробів на цій же вулиці. Фірма була заснована ще 1871 року.

Як повідомляв Укрінформ, 17 жовтня вранці росія атакувала Київ 28 дронами. Зафіксовано п’ять влучань. Зокрема зруйновано житловий будинок у Шевченківському районі, де загинули троє людей.