Національний телеком-оператор Київстар отримав атестацію для надання послуги «захист від DDoS-атак» клієнтам В2G-сектору.



Про це Укрінформу повідомили у компанії.
Як зазначається, телеком-оператор модернізував інфраструктуру мережі, що підвищило показники продуктивності, пропускної спроможності, відмовостійкості, та вдосконалив Комплексну систему захисту інформації інформаційно-телекомунікаційної системи захищеного вузла доступу до мережі Інтернет. Її надійність підтверджена державною експертизою й Атестатом відповідності КСЗІ ІТС-ЗВІД, що затверджений Адміністрацією Держспецзв’язку. Цей документ засвідчує, що інфраструктура мережі є захищеною від несанкціонованого доступу і відповідає високим стандартам мережевої безпеки та вимогам нормативних документів із ТЗІ.
«У 2021 році ми впровадили в Київстар та запропонували бізнес-клієнтам сервіс комплексного захисту від DDoS-атак (сервіс AntiDDoS). Отриманий Атестат дає можливість надавати послуги сервісу і клієнтам В2G», - прокоментував директор з кібербезпеки Київстар Юрій Прокопенко.
Сервіс AntiDDoS – багаторівневий захист від спрямованого шкідливого трафіку, ефективність якого перевірено на власних IT-системах та мережі оператора. В основі сервісу – рішення FortiDDoS від розробника Fortinet.
У Київстар наголосили на особливій увазі до захисту інформації абонентів і безпеці мережі. Як важливий інфраструктурний об'єкт оператор інтегрований з платформою MISP-UA - це державна інформаційна система, яка забезпечує оповіщення користувачів про кіберінциденти в Україні та світі; вона збирає та аналізує інформацію і допомагає ділитися практичним досвідом для протидії несанкціонованим втручанням та кібератакам.