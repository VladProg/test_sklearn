Нафта активно дешевшає у четвер, 19 січня, після зниження напередодні, інвестори оцінюють сигнали про збільшення запасів палива в США й заяви представників Федеральної резервної системи (ФРС).

Як передає Укрінформ, про це повідомляє enkorr.
Вартість березневих ф'ючерсів на сорт Brent на лондонській біржі ICE Futures становить $83,83 за барель, що на $1,15 (1,35%) нижче за показник на закриття попередньої сесії. За підсумками торгів у середу ці контракти здешевшали на $0,94 (1,1%), до $84,98 за барель.
Ціна ф'ючерсів на нафту WTI на лютий на електронних торгах Нью-Йоркської товарної біржі (NYMEX) становить $78,2 за барель, що на $1,28 (1,61%) нижче за підсумкове значення попередньої сесії. За підсумками минулої сесії контракт знизився у ціні на $0,7 (0,9%), до $79,48 за барель.
Напередодні нафта провела волатильну сесію: під час торгів котирування оновили максимуми з початку грудня, проте потім перейшли до зниження на заявах голови Федерального резервного банку Сент-Луїса Джеймса Балларда.
Баллард сказав в інтерв'ю The Wall Street Journal, що американському ЦБ слід продовжити підйом базової процентної ставки, щоб домогтися послаблення інфляційного тиску, незважаючи на останні статдані, що вказують на уповільнення економіки.
«Це посилило побоювання, що Федрезерв може знову підвищити ставку на 50 базисних пунктів на наступному засіданні», – наголосив старший ринковий аналітик The Price Futures Group Філ Флінн.
Крім того, оприлюднені в ніч на четвер дані Американського інституту нафти (API) вказали на зростання запасів нафти в США на 7,6 млн барелів минулого тижня. На тиждень раніше запаси зросли на 14,87 млн барелів.
Офіційний звіт Міністерства енергетики США буде оприлюднено в четвер о 18:00 за Києвом, на день пізніше, ніж звичайно, у зв'язку зі святкуванням Дня Мартіна Лютера Кінга в понеділок. Опитані WSJ аналітики прогнозують, що резерви нафти за тиждень, що завершився 13 січня, скоротилися на 1,1 млн барелів. Опитування було здійснено до публікації даних API.