Голова Верховної Ради України Руслан Стефанчук під час зустрічі із новообраним Президентом Чехії Петром Павелом заявив, що розраховує на підтримку Чехії під час Вільнюського саміту НАТО.


Як передає Укрінформ, про це Стефанчук повідомив у Фейсбуці.
"На полях Мюнхенської безпекової конференції зустрівся із новообраним Президентом Чехії Петром Павелом. Подякував за політичні рішення Чеської Республіки щодо України. Передусім — визнання Палатою депутатів Парламенту Чехії російського режиму терористичним та обома палатами Парламенту — Голодомору 1932-1933 років геноцидом українського народу", - написав Стефанчук.
Він зазначив, що Україна високо цінує військову підтримку, яку Чехія почала надавати одразу після початку повномасштабної війни.
"Сьогодні, на майданчику безпекового Форуму, ми відверто говоримо, що перемога України залежить не лише від якості допомоги, але й від швидкості передачі необхідного озброєння", - наголосив Стефанчук.
Також критичним для України питанням безпеки є рух у бік Північноатлантичного Альянсу.
"Я дуже розраховую на підтримку Чехії під час Вільнюського саміту НАТО та підтримки прагнення України стати повноправним членом ЄС", - підкреслив Стефанчук.
Він також закцентував на формулі миру, запропонованій Президентом України Володимиром Зеленським.
"Для нас важлива офіційна підтримка ініціативи, зокрема Чехією", - підсумував Стефанчук.

Як повідомляв Укрінформ, генеральний секретар НАТО Єнс Столтенберг під час дискусії на Мюнхенському безпековому форумі заявив, що НАТО підтримує членство України в Альянсі, але спочатку країна має вистояти у війні.