Громадська організація «Відчуй» презентувала кампанію «Чуєш? Плюс. Плюс», що спрямована на реабілітацію військових, які вже отримали травми органів слуху, та заходи щодо превенції його втрати в майбутньому.

Презентація кампанії відбулася в медіацентрі Україна — Укрінформ.
"Звуки обстрілів, звуки роботи техніки, з якою вони працюють, акустичні травми, які вони постійно отримують, - це щодня відбирає частину їх слуху, який зазвичай дуже важко відновити. Тому ми вирішили, що зараз це актуально як ніколи... і думаємо саме про здоров’я слуху наших захисників", - сказала радниця-уповноважена Президента України з прав дитини та дитячої реабілітації, директорка ГО «Відчуй» Дар'я Герасимчук.
За її словами, крім реабілітації бійців, які вже втратили слух, організація займається пошуком певних апаратів для захисту слуху бійців. "Ми вже закупили першу партію індивідуальних звукових фільтрів, незабаром вони поїдуть до наших артилеристів, танкістів, штурмовиків і почнуть захищати слух наших військових", - сказала Герасимчук.
Вона додала, що вже закуплено близько 1150 звукових фільтрів.

Міністр охорони здоров'я Віктор Ляшко зауважив, що повномасштабне вторгнення рф принесло Україні величезну кількість проблем, частина яких стосується саме життя та здоров’я українців, у першу чергу військових. За його словами, окрім поранень, захисники отримують багато травм, пов’язаних із органами слуху.
"Вони (медики - ред.) не завжди можуть врятувати здоров’я та слух. Наступним етапом після таких травм є слухопротезування і реабілітація - повернення людини в соціум, адаптація до нових умов життя в новій реальності", - сказав міністр.
У межах кампанії спеціальні педагоги та психологи громадської організації «Відчуй» консультуватимуть уже слухопротезованих військовиків, тобто знову навчать сприймати звуки. Супровід та консультації проводитимуться як в онлайн-форматі, так і офлайн у центрі громадської організації в Києві.

Радниця-уповноважена Президента України з питань безбар'єрності Тетяна Ломакіна зауважила, що завдяки ініціативі першої леді Олени Зеленської три роки тому в Україні розпочали великий рух до безбар'єрного суспільства, йдеться не лише про те, щоб збудувати ефективну доказову систему реабілітації, а й щоб люди після будь-яких пошкоджень в організмі, мінно-вибухових травм змогли відновитися, почуватися на рівні з іншими представниками суспільства.
Ломакіна зауважила, що якісний захист органів слуху - це також про безпеку тих, хто воює за нашу країну. Вона відзначила, що консультування та супровід у питаннях адаптації до нових слухових можливостей – це про включеність у соціум без бар’єрів.
Проєкт реалізується спільно з Міністерством охорони здоров’я та радницею-уповноваженою Президента України з питань безбар'єрності.
Як повідомлялося, в Україні планують збудувати інноваційний реабілітаційний хаб «Захисник» для важкопоранених військових, де окрім медичної та психологічної допомоги, надаватимуть можливість працювати та опановувати нові професії.