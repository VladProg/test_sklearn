Старші тренери чоловічої та жіночої збірних України Юрай Санітра та Олександр Кравченко оголосили частковий список спортсменів на чемпіонат світу-2023 з біатлону.

Як повідомляє Суспільне Спорт, до чоловічої заявки потрапили Дмитро Підручний, який відновлюється після операції на коліні, Артем Прима, Антон Дудченко, Богдан Цимбал та Денис Насико, передає Укрінформ.
За останнє шосте місце у заявці боротимуться Руслан Ткаленко, Артем Тищенко та Тарас Лесюк на етапі Кубка IBU у містечку Обертілліях (Австрія), який відбудеться перед чемпіонатом світу.
До списку жіночої команди увійшли Олена Білосюк, Юлія Джима, Анастасія Меркушина, Ганна Кривоніс, Любов Кип'яченкова. На останнє місце у заявці претендує Олександра Меркушина, тоді як участь Дарії Блашко під питанням через запалення вестибулярного нерва.
Чемпіонат світу-2023 пройде у німецькому Обергофі з 8 по 19 лютого.
На фото: Дмитро Підручний (biathlon.com.ua).