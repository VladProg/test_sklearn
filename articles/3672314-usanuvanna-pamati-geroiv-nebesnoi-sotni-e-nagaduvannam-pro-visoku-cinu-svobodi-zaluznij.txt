Ушанування памʼяті Героїв Небесної Сотні є нагадуванням про високу ціну свободи і про цінності, за які воює Україна.

Як передає Укрінформ, про це в Телеграмі заявив головнокомандувач Збройних сил України Валерій Залужний.

За його словами, "сьогодні вся країна вшановує памʼять Героїв Небесної Сотні. Це нагадування про високу ціну нашої свободи і про цінності, за які ми воюємо".



Як нагадав головнокомандувач ЗСУ, тоді, на зламі 2013-2014 років, українці зробили свій цивілізаційний вибір.



"Прямо з Майдану тисячі добровольців одразу пішли на фронт. З 24 лютого 2022-го цей фронт розтягнувся на понад 3000 км. Але нас це не злякало. Ми продовжуємо боротьбу. І ми переможемо", - наголосив Залужний.



Як повідомляв Укрінформ, щороку 20 лютого в Україні відзначається День Героїв Небесної Сотні на честь загиблих у 2014 році активістів Майдану.