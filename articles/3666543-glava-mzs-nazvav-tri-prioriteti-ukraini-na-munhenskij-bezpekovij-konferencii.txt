Міністр закордонних справ України Дмитро Кулеба назвав три пріоритетні теми, які Україна цьогоріч просуватиме на Мюнхенській безпековій конференції: постачання далекобійних ракет і бойових літаків для України, членство нашої держави в НАТО та майбутнє росії.


Про це він повідомив в ефірі телемарафону «Єдині новини», передає Укрінформ із посиланням на МЗС України.
“Ця Мюнхенська безпекова конференція буде дуже важливою. На ній зберуться ключові фігури в питаннях євроатлантичної безпеки. В центрі уваги будуть теми, які безпосередньо дотичні до безпеки України, Європи та світу загалом”, - заявив він.
Кулеба нагадав, що рік тому саме на Мюнхенській безпековій конференції Президент України Володимир Зеленський виступив із програмною промовою, в якій, зокрема, закликав надати Україні зброю.
“Цьогоріч ми будемо просувати на Мюнхенській безпековій конференції пріоритетні для України теми. Ключова - це постачання далекобійних ракет і відкриття постачання бойових літаків, оскільки саме літаки є останнім типом зброї, який потрібно розблокувати, всі інші позиції ми за минулий рік відкрили командними зусиллями. Будемо також говорити про членство України в НАТО і взагалі про майбутнє росії”, - заявив міністр.
Як повідомлялося, Мюнхенська безпекова конференція (MSC) відбудеться з 17 по 19 лютого 2023 року, і однією з головних її тем буде аналіз ситуації через рік після початку повномасштабної російської агресії проти України.
На конференції в лютому 2022 року виступав Президент України Володимир Зеленський, який намагався донести світовим лідерам загрозу з боку росії.