Вийшов міжнародний трейлер сімейної драми Дмитра Сухолиткого-Собчука "Памфір", прокат якого відбудеться у більш як 10 країнах.

Про це повідомляє пресслужба Державного агентства з питань кіно, передає Укрінформ.
"Французький дистриб’ютор фільму компанія Condor випустить фільм у майже сотні кінотеатрів країни вже з 2 листопада. "Памфір" також проданий для прокату у Канаді, Італії, Польщі, Швейцарії, Греції, Індонезії, Словаччині та країнах Балтії. Світовий дистриб’ютор стрічки – паризька компанія Indie Sales", - йдеться у повідомленні.


Зазначається, що наразі режисер зі своєю стрічкою перебуває в турі з допрем’єрними показами напередодні старту прокату стрічки у Франції. Також, згідно з повідомлянням, успішна прем’єра у межах програми "Двотижневик режисерів" Каннського кінофестивалю зумовила відбір "Памфіру" до програм більш ніж 40-ка фестивалів із 25 країн.


Водночас Держкіно поінформувало, що стрічка отримала спеціальну відзнаку журі на кінофестивалі "Молодість" у Гамбурзі, а також шість номінацій на Національну премію кінокритиків "Кіноколо", церемонія нагородження якої відбудеться 20 жовтня. Заразом зауважується, що в український прокат стрічка вийде у 2023 році.
Повідомлялося, що події фільму розповідають про головного персонажа Памфіра, який повертається додому на Західну Україну до своєї сім’ї та мусить виправити помилку сина й відновити зв’язок зі своїм кримінальним минулим. Головні ролі виконали Олександр Яцентюк, Соломія Кирилова, Станіслав Потяк, Мирослав Маковійчук, Олена Хохлаткіна, Іван Шаран.
Стрічку створено за фінансової підтримки Держкіно, Українського культурного фонду, Польського інституту кіно та французького CNC. Також фільм підтримали найвідоміші європейські фонди Visions Sud Est, Göteborg Film Fund, Hubert Bals Fund, та Чернівецька обласна державна адміністрація. Промоція фільму здійснюється за підтримки Українського Інституту, German Films та Goteborg Film Fund.