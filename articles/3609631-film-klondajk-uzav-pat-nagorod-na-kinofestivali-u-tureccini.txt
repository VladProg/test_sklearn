Фільм «Клондайк», який розповідає про родину, що опинилася в епіцентрі подій авіакатастрофи рейсу MH17 на Донбасі у липні 2014 року, здобув п‘ять нагород на міжнародному кінофестивалі у Туреччині.

Про це повідомляє Державне агентство України з питань кіно у Фейсбуці, передає Укрінформ.
“Створений за підтримки Держкіно фільм Klondike/Клондайк здобув п‘ять нагород у місті Антак'я”, - йдеться у повідомленні.

Зокрема, в межах Antakya Film Festivali драма «Клондайк» здобула нагороди: “Найкращий фільм”, “Найкраща режисура”, “Найкращий оператор”, “Найкращий монтаж”, “Найкраща актриса”.
“Фільм продовжує брати участь у фестивалях та перемагати”, - підкреслили в Держкіно, додавши, що у листопаді на проєкт чекають ще 24 фестивальні покази, а також покази для оскарівських академіків.
Як повідомляв Укрінформ, фільм «Клондайк» був створений за підтримки Держкіно у копродукції з Туреччиною.
Світова прем'єра стрічки відбулася у програмі World Dramatic Competition міжнародного кінофестивалю «Санденс», де вона була відзначена премією за найкращу режисуру.
Режисерка фільму – Марина Ер Горбач, співпродюсер стрічки – Мехмет Бахадир Ер і його продюсерська компанія Protim V.P. Оператор та співпродюсер «Клондайку» – Святослав Булаковський, засновник української кінокомпанії Kedr Film.