Прокуратура пом'якшила обвинувачення американському актору Алеку Болдвіну у справі про ненавмисне вбивство на зйомках фільму «Раст» (Rust) операторки українського походження Галини Гатчінс.

Про це свідчать обвинувальні документи, передає Укрінформ із посиланням на Reuters.
Як зазначається, раніше окружний прокурор штату Нью-Мексико Мері Кармак-Алтвіс висунула Алеку Болвіну та відповідальній за зброю Ханні Гутьєррес-Рід обвинувачення у ненавмисному вбивстві операторки Галини Гатчінс на знімальному майданчику фільму Rust. Обом загрожувало покарання у вигляді позбавлення волі на строк до п'яти років.
Але минулої п'ятниці Кармак-Алтвіс подала змінені обвинувальні акти Болдвіну та Гутьєррес-Рід, вилучивши з них пункт про застосування вогнепальної зброї як обтяжливої обставини і зменшивши можливий термін ув'язнення з мінімальних п'яти років до максимальних 18 місяців.
У прокуратурі заявили, що пішли на це, щоб уникнути подальших судових позовів з боку Болдвіна та його адвокатів.
Як повідомляв Укрінформ, інцидент стався у жовтні 2021 року, коли Болдвін вправлявся у діставанні пістолета на зйомках фільму. Пізніше продюсери фільму були оштрафовані та різко розкритиковані владою за недотримання правил безпеки.
На початку жовтня минулого року стало відомо, що Алек Болдвін досяг мирової угоди з сім'єю української операторки Галини Гатчінс.
Офіс шерифа округу Санта-Фе оголосив наприкінці жовтня про завершення розслідування. Справу передали місцевій окружній прокурорці Мері Кармак-Олтвіс.
На початку лютого Алеку Болдвіну було офіційно висунуто обвинувачення у ненавмисному вбивстві на зйомках фільму «Раст» (Rust) операторки українського походження Галини Гатчінс.
Фото: Santa Fe New Mexican