Народний депутат не вказала в декларації за 2020 рік, що вона має дві земельні ділянки у Київській області та житловий будинок у московській російської федерації, їй повідомлено про підозру.

Як передає Укрінформ, про це Спеціалізована антикорупційна прокуратура повідомляє у Телеграмі.
“17 лютого 2023 року за дорученням керівника САП прокурор САП за участі детективів НАБУ повідомив про підозру народному депутату V, VI та VIII, IX скликань в умисному внесенні завідомо недостовірних відомостей до електронної декларації. Дії особи кваліфіковано за ч. 1 ст. 366-2 Кримінального кодексу України”, - ідеться в повідомленні.
Народний депутат у декларації за 2020 рік не вказала дві земельні ділянки в Обухівському районі загальною площею 0,829 га та вартістю понад 2,5 млн грн. Також у декларації вона не вказала житловий будинок та земельну ділянку, що розташовані в московській області рф вартістю майже 1,8 млн грн.
Загалом сума незадекларованих об’єктів нерухомого майна становить понад 4,315 млн грн, що перевищує 500 прожиткових мінімумів для працездатних осіб.
Зважаючи, що місцеперебування нардепа не встановлено, про підозру їй повідомлено в порядку ст. 135, ст. 278 Кримінально процесуального кодексу України.
Як повідомляв Укрінформ, народний депутат Наталія Королевська, яка була обрана до парламенту від забороненої партії “Опозиційна платформа – За життя”, приховала, що має майно у москві та маєток в Україні.