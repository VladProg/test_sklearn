Європейські країни вже виділили €792 млрд на допомогу населенню й бізнесу на тлі зростаючих цін, спричинених енергетичною кризою.

Як передає Укрінформ, про це повідомляє Reuters.

За даними брюссельського аналітичного центру Bruegel, з вересня 2021-го року країни Європейського Союзу вже виділили 681 мільярд євро, тоді як Велика Британія виділила 103 мільярди євро, а Норвегія – 8,1 мільярда євро на подолання енергокризи.
Німеччина очолила рейтинг з витрат на допомогу населенню й бізнесу, виділивши майже 270 мільярдів євро. Велика Британія, Італія та Франція були наступними за показником, хоча кожна витратила менш як 150 мільярдів євро. Більшість країн ЄС витратили лише частину цієї суми.
Витрати, виділені країнами на боротьбу з енергетичною кризою, знаходяться в тій же категорії, що і сума Фонду ЄС щодо відновлення після пандемії COVID-19 з обсягом 750 мільярдів євро.
Як повідомляв Укрінформ, наприкінці листопада минулого року аналітики з Bruegel підрахували, що європейські країни вже виділили понад €700 млрд на допомогу населенню й бізнесу на тлі зростаючих цін, спричинених енергетичною кризою.