Кабінет міністрів України схвалив постанову, яка забороняє на час війни виїзд чиновників за кордон без поважних причин.

Про це Прем’єр-міністр України Денис Шмигаль повідомив у Телеграмі, передає Укрінформ.
«На виконання рішення РНБО уряд схвалив постанову, яка забороняє на час війни виїзд чиновників за кордон без поважних причин. Народні депутати, урядовці, представники місцевої влади, прокурори, судді та багато інших посадовців можуть перетинати державний кордон на підставі службового відрядження. Виїхати за кордон для переговорів, для лікування, для догляду за неповнолітніми дітьми — можна. Кататися на відпочинок — ні», - зазначив Шмигаль.

Відео: Кабінет Міністрів України
За його словами, на жаль, є ті, хто навіть під час війни не зрозумів цих базових речей. «Тому було рішення РНБО, був відповідний указ Президента України і тепер є відповідна постанова Кабінету Міністрів», - додав Шмигаль.
Раніше РНБО ухвалила рішення, яке обмежує виїзд посадовців за кордон без мети державної важливості. Президент підписав указ про введення в дію відповідного рішення. Кабінету Міністрів було доручено розробити такий порядок перетину кордону посадовими особами, щоб підставою могло бути лише реальне службове відрядження.
Президент Володимир Зеленський заявив, що будь-який виїзд українських посадовців за кордон має здійснюватися винятково за рішенням Ради національної безпеки й оборони.
Як повідомлялося, пресслужба посольства України в Таїланді поінформувала, що 27 січня в готелі "Novotel" у Бангкоку запланована зустріч народного депутата Миколи Тищенка з представниками української громади для "обговорення питань покращення взаємодії".
Голова Верховної Ради Руслан Стефанчук заявив, що не підписував розпорядження про відрядження до Таїланду для Тищенка. Його вже виключили з політичної партії "Слуга народу" та звільнили з посади заступника голови парламентської фракції цієї політсили.


Фото: Денис Шмигаль, Телеграм