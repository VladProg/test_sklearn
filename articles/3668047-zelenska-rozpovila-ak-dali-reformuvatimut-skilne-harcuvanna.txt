Дружина Президента Олена Зеленська наголосила, що реформа шкільного харчування знову на часі, можливо, навіть більше, ніж рік тому.

Про це йдеться в її дописі у Телеграмі, передає Укрінформ.
Зеленська нагадала, що напередодні вторгнення в Україні запустили реформу шкільного харчування, «щоб годувати корисно і якісно водночас».
«Ми не тільки змінили нормативну базу, розпочали оновлювати шкільні харчоблоки, навчати кухарів – ми прагнули сформувати культуру здорового харчування, через школу принести знання про правильну їжу не тільки дітям, а й їхнім сім’ям. Це мало вплинути не лише на учнів – на всю країну. Якби не російський напад – певно, сьогодні ми б говорили вже про досягнення, ріст і зміни. Але попри війну реформа повертається. Сьогодні разом із представниками МОЗ, МОН, Мінекономіки, Мінагрополітики, Мінвідновлення, ДПСС, АМКУ, ДП «Прозорро», інших державних установ, громадських організацій, міжнародних донорів – взяла участь у стратегічній сесії з підготовки стратегії реформи шкільного харчування», - зазначила Зеленська.
Вона поінформувала, що робота над цією стратегією розпочали ще минулого січня.
«Напад перервав роботу, але тепер продовжуємо», - наголосила дружина Президента.
За її словами, під час стратегічної сесії були представлені чотири напрямки подальшої роботи, а саме - організація якісного харчування: закупівлі та фінансування; відновлення та модернізація харчоблоків, комплексний підхід, впровадження та дотримання системи НАССР; розвиток кадрового потенціалу; формування культури здорового харчування, впровадження нових норм та меню.



«Нас надихнули й надихають на цьому шляху наші вчителі і учні, які, попри обстріли та небезпеку, розпочали і продовжують навчальний рік. Коли дитина вчиться – до неї хоча б частково повертається нормальне життя, спілкування, плани, впевненість. Коли діти вчаться – має перспективу вже ціла країна, бо таким чином будується її майбутнє. Наші учні і вчителі справжні герої – і свого, і нашого майбутнього», - наголосила Зеленська.
Вона також зауважила, що від харчування«дуже залежить не тільки якість навчання, а й психологічний стан всіх його учасників.



«Отже, реформа шкільного харчування знову на часі. Може навіть більше, ніж рік тому. Бо тепер йдеться не лише про меню та поживність. Йдеться про піклування, про турботу. Це саме те, що дає силу всім нам триматися під час нашого протистояння загарбнику», - підкреслила дружина Президента.
Як повідомлялося, реформу шкільного харчування започатковано з ініціативи дружини Президента. У травні 2021 року презентували оновлене меню для шкільних їдалень.