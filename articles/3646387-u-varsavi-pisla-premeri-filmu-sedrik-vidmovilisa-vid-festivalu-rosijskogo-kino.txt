Найголовнішим у фільмі «Щедрик» є розуміння відносин між Україною та росією.

Про це заявила режисерка фільму Олеся Моргунець-Ісаєнко на пресконференції в Івано-Франківську, передає кореспондент Укрінформу.
«Головне, що є в цьому фільмі, то це історичний контекст розуміння того, що відбувається зараз. Знаючи історію і те, що було в минулому, ми можемо формувати своє майбутнє», - переконана Моргунець-Ісаєнко.
Вона зазначила, що коли прочитала сценарій Ксенії Заставської, їй дуже сподобалось саме те, що тут є «Щедрик». «Тому що це різдвяна історія в контексті України та її історії. Мені здається, немає людей, хто б не реагував на це слово і цю пісню», - зауважила режисер.
Події фільму відбуваються у воєнному Станіславові (нинішній Івано-Франківськ). Фільм знімали у декораціях. Для цього у Києві розгорнули три великі павільйони. За основу брали давні фотокартки, на яких зафіксовано вигляд тодішнього Станіслава. Відтворити вулиці та будинки у декораціях допомагав художник Владислав Одуденко.
«У нас було дуже велике бажання знімати в Івано-Франківську, але, на жаль, через те, що дуже багато встановлених вивісок, кондиціонерів, вікон, дуже складно було знайти вулицю… Ми прийняли рішення знімати в декораціях», - каже Моргунець-Ісаєнко.
Зйомки «Щедрика» розпочалися восени 2019 року. А найбільшою проблемою у проєкті виявився сніг. «Нам випала безсніжна зима. А це кіно про Різдво і сніг. Спочатку нам вдалося вихопити кілька зимових сцен. Потім ми чекали сніг, потім настав карантин. Тому у кіно можна побачити зиму, яку знімали влітку», - сказала режисер.
Наразі фільм «Щедрик» показали майже на 10 фестивалях. Для творців стрічки несподіванкою стала перемога на нігерійському фестивалі жіночого кіно. Нині знімальна група «Щедрика» отримала запрошення для показу фільму у Японії та на кількох фестивалях єврейського кіно.
Водночас у Варшаві після його показу відмовилися від проведення фестивалю російського кіно.
«У нас були три покази «Щедрика» і всесвітня прем’єра у Варшаві, у Палаці культури та науки. Це радянська споруда, яку поляки не дуже люблять, але там проходять багато заходів. Це було дуже символічно, бо до цього там проходив фестиваль російського кіно. Після показу «Щедрика» вийшли культурні діячі, які влаштовували цей російський фестиваль, і сказали, що після цього фільму в цій споруді Польщі ніколи не будуть проводити фестиваль російського кіно, а лише українського. Це було дуже приємно», - зазначила режисерка.
За її словами, зацікавленість у прокаті «Щедрика» вже виявили Польща, Литва та Латвія. Один із британських університетів зголосився придбати фільм для своєї бібліотеки як історичну стрічку українського кінематографа.
Кошторис фільму «Щедрик» становить майже 2 млн доларів. Половину суми надало МКІП, інша частина – приватні інвестиції польської та українських компаній.
Історична драма «Щедрик» розповідає історію трьох різних родин: українців, поляків та євреїв, яких об’єднало спільне горе — зміна репресивної машини СРСР на каральну систему Третього рейху. В українських кінотеатрах показ фільму «Щедрик» розпочнеться 5 січня.