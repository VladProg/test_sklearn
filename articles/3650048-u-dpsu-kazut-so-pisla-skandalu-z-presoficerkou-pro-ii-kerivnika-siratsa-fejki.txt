Рішення щодо пресофіцерки ДПСУ з Одеси Іванни Плантовської, чиї фото в соцмережах спричинили резонанс, будуть ухвалені найближчим часом, а інформація про начебто порушення закону її керівником - начальником Південного регіонального управління Держприкордонслужби Сергієм Мулом - не відповідає дійсності.

Про це під час брифінгу в Медіацентрі Україна-Укрінформ повідомив речник Державної прикордонної служби Андрій Демченко.
«Рішення (щодо Іванни Плантовської – ред.) будуть реалізовані в найближчий час і стосуватимуться подальшого проходження служби нашою військовослужбовицею в лавах ДПСУ і виконання нею обов’язків за посадою», - відзначив Демченко, додавши, що у відомстві на скандал відреагували миттєво.
Він також відзначив, що після згаданого скандалу в інформаційному просторі почалась поширюватись неправдива інформація щодо начальника Південного регіонального управління Держприкордонслужби Сергія Мула, який був керівником згаданої пресофіцерки.
Демченко повідомив, що відомості про начебто виявлені у нього мільйони готівки та паспорт громадянина іноземної країни не відповідає дійсності.
«Хочу зазначити, що це не відповідає дійсності. Про це зазначав і сам Сергій Мул відразу, коли це ширилось ще рік тому. Він також зазначав, що буде подавати до суду відносно наклепу щодо нього по неправдивій інформації. Я б хотів зазначити, що в даній ситуації варто користуватись перевіреною інформацією, а не лити бруд», - наголосив Демченко.
За його словами, якщо в діях Мула виявлять правопорушення, то це мають повідомити правоохоронні органи. Речник також наголосив, що жодних офіційних повідомлень правоохоронних органів щодо обшуків Мула не було.
Як повідомлялось раніше, за даними НАБУ, наприкінці грудня 2022-го посадовцю ДПСУ повідомили про підозру у тому, що він не задекларував будинок вартістю 1,5 мільйона гривень у передмісті Києва. Його дії кваліфікували за ч.1 ст. 366-2 Кримінального кодексу України (Декларування недостовірної інформації).