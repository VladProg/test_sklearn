Діяльність місій МАГАТЕ на всіх українських АЕС дозволить оцінити загрозу ядерній безпеці та сприятиме посиленню цієї безпеки на ядерних об’єктах в умовах постійних атак російського агресора.

Про це зазначив міністр енергетики України Герман Галущенко, повідомляє Укрінформ із посиланням на сайт Міненерго.
«Ми вітаємо початок роботи місій МАГАТЕ і на інших чотирьох атомних станціях України. Безпосередня присутність представників міжнародного агентства на всіх українських АЕС дозволить оцінити зсередини усю небезпеку і загрози ядерній та радіаційній безпеці, що несуть собою військові дії росії», - зауважив міністр енергетики.
Галущенко зауважив, що рф вже понад три місяці веде прицільні обстріли енергетичних об’єктів України. Під час одного з них сталася системна аварія, в результаті якої всі атомні електростанції України були одночасно знеструмлені.
«Через російські обстріли чотири атомні станції одночасно працювали на резервному живленні від дизель-генераторів. І в цей час продовжували летіти російські ракети, кожна з яких могла в них влучити і призвести до непередбачуваних наслідків. Ми маємо припинити цей ядерний тероризм росії», - підкреслив міністр.
Як повідомлялося, представники МАГАТЕ 17 та 18 січня будуть присутні на всіх об'єктах ядерної енергетики України, включаючи Чорнобильську АЕС, що є важливим кроком у роботі з надання допомоги нашій країні в умовах російської агресії. Загалом МАГАТЕ матиме близько 11-12 експертів, постійно присутніх в Україні.