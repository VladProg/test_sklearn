Президент Володимир Зеленський заявив, що разом із командою та партнерами працюють над тим, аби до запропонованої Україною формули миру були залучені країни з усіх континентів світу.

Про це він сказав на пресконференції «Лютий. Рік незламності» у Києві, передає кореспондент Укрінформу.
Він нагадав, що на G20 Україна ініціювала формулу миру, яка передбачає реалізацію кількох пунктів.
“Ми запропонували кроки. Сьогодні ми бачимо зацікавлення у виконанні цієї формули миру і підтримці. Я хочу подякувати державам також за те, що вчора, точніше сказати - вночі, 141 держава Генасамблеї ООН підтримала наші мирні ініціативи. Наступним кроком я бачу залучення as much as possible, як то кажуть, держав для першого установчого саміту. Хочеться, щоб він був результативним, хочеться дійсно дотиснути і добитися, щоб він був - був там, де буде велика кількість держав світу. Я працюю разом з нашою командою і з партнерами над тим, щоб все ж таки були держави, не тільки ті партнери стратегічні наші, які нас підтримують, у будь-якому випадку з перших днів, хвилин, секунд цієї неспровокованої війни, і ми над цим працюємо, щоб були представники з різних континентів”, - сказав Зеленський.
Він додав, що працюють над тим, щоб до Формули миру, зокрема, доєдналася Латинська Америка.
“Я б дуже хотів, і ми робимо відповідні кроки, щоб представники Великого Африканського континенту були залучені до формули миру і до цього саміту. Також ми працюємо, якщо чесно, я б хотів би, щоб була Індія, хотів би, щоб був Китай. Так, і це правда. Наше завдання - залучити абсолютно всіх і показати світу: ось вона повага до територіальної цілісності, до статуту ООН, до життя, до права людей жити. І я вважаю, чим більше країн ми залучимо з усіх континентів світу, тим більше буде наша потужна підтримка”, - наголосив Президент.
Як повідомлялося, Президент Володимир Зеленський презентував формулу миру у листопаді 2022 року. Зокрема йдеться про забезпечення радіаційної, ядерної, продовольчої, енергетичної безпеки, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.