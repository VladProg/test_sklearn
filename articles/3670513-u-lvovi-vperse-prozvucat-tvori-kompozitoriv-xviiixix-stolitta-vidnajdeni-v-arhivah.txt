У Львівському органному залі 17 лютого вперше прозвучать віднайдені в архівах твори польського та австрійського композиторів - Юзефа Ельснера та Йоганна Рукґабера, які у XVIII-XIX століттях мали великий вплив на розвиток музичної культури та освіти у Львові.

Про це повідомляє пресслужба Львівської міської ради, передає Укрінформ.

"17 лютого на сцені Органного залу відкриється історична знахідка, яка довгий час була прихована від усього музичного світу. Вперше прозвучать віднайдені в архівах Галицького Музичного Товариства твори польського композитора Юзефа Ельснера та австрійського композитора Йоганна Рукґабера, що свого часу здійснили величезний вплив на розвиток музичної культури та професійної освіти у Львові", - йдеться у повідомленні.
У міськраді зазначили, що честь стати першовиконавцями рідкісних творів матимуть музиканти Луганського симфонічного оркестру, муніципального хору «Гомін» та солістка Львівської опери Аліна Діденко, які виступатимуть під керівництвом диригента Івана Остаповича.
"Поляк Ельснер та австрієць Рукґабер доклали чимало зусиль для формування та розвитку музичної професійної освіти у Львові. 1796 року відомий диригент та композитор Ельснер заснував у місті Музичну академію – організацію, що передвістила появу в 1838 році Галицького Музичного Товариства. Практично одразу при товаристві заснували Інститут музики, а з 1853 року – консерваторію, якою керував піаніст, педагог і композитор Йоганн Рукґабер", - поінформували в мерії.
Симфонічний концерт "Ельснер. Рукґабер" стане першим із цілої низки у межах проєкту Ukrainian Live, організованого Львівським органним залом.
Як повідомляв Укрінформ, Львівська національна опера до річниці повномасштабної війни виконає концерт-реквієм «Пам’яті нескорених» під батутою відомої канадської диригентки Кері-Лінн Вілсон, яка заснувала оркестр з українських біженців Ukrainian Freedom Orchestra, щоб підтримати Україну.
Фото: lviv.travel