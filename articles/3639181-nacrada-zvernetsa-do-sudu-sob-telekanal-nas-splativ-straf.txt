Національна рада з питань телебачення та радіомовлення звернеться до суду про стягнення штрафу із ТОВ «Наш 365» (телеканал «Наш»).

Таке рішення Нацрада ухвалила на засіданні 22 грудня, передає Укрінформ.
Як зазначається, штраф було накладено на компанію у травні 2021 року через заклики до розв’язування агресивної війни або її пропаганди та/або розпалювання національної, расової чи релігійної ворожнечі й ненависті у висловлюваннях, які були поширені в ефірі телеканалу.
"За результатами розгляду питання про оскарження рішення регулятора Окружний адміністративний суд міста Києва 31 жовтня 2022 р. підтвердив правомірність рішення Національної ради. Однак з того часу компанія штраф не сплатила і не надала документального підтвердження факту сплати штрафу. Тож регулятор звернеться до суду про примусове стягнення 114 067,50 грн"», - йдеться у повідомленні.
Крім того, компанії буде нараховано пеню за кожен день прострочення сплати із 1 грудня 2022 р.
Як повідомлялося, Нацрада з питань телебачення і радіомовлення 10 червня розглянула результати позапланової безвиїзної перевірки ТОВ «НАШ 365» (логотип «НАШ»), м. Київ. Регулятор визнав порушення ТОВ «НАШ 365» вимог абзаців четвертого, шостого частини другої статті 6, пунктів а) та в) частини першої статті 59 Закону «Про телебачення і радіомовлення», частини першої статті 28 Закону «Про інформацію». До мовника застосували попередження і штрафну санкцію на суму понад 110 000 грн.