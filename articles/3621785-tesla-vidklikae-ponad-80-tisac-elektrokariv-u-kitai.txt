Компанія Tesla відкликає понад 80 тисяч електрокарів у Китаї.

Про це повідомляє Reuters, передає Укрінформ.
За даними китайського ринкового регулятора, американський виробник електромобілів відкликав 67 698 автомобілів Model S і Model X, імпортованих до Китаю в період з 25 вересня 2013 року по 21 листопада 2020 року, через проблеми з програмним забезпеченням, які впливають на систему керування батареями в автомобілі.
Tesla заявила, що оновить програмне забезпечення відкликаних автомобілів.
Компанія також відкликала 2736 імпортованих автомобілів Model 3, вироблених у період з січня по листопад 2019 року, і 10 127 китайських автомобілів тієї ж моделі, вироблених у період з 14 жовтня 2019 року по 26 вересня 2022 року, у зв'язку з потенційно несправним встановленням ременя безпеки. Автомобілі будуть перевірені, а проблеми виправлені.
У квітні Tesla відкликала в Китаї загалом 127 785 одиниць автомобілів Model 3, посилаючись на можливі несправності в напівпровідникових компонентах, які можуть призвести до зіткнень.
Як повідомляв Укрінформ, у вересні компанія Tesla відкликала майже 1,1 мільйона автомобілів у США через проблему зі склопідйомниками.