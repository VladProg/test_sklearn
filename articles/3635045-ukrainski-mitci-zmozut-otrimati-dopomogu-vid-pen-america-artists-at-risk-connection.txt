Українські митці матимуть можливість отримати допомогу від PEN America Artists at Risk Connection.

Як передає Укрінформ, про це Міністерство культури та інформаційної політики повідомляє у Телеграмі.
«PEN America Artists at Risk Connection (ARC) оголосив спеціальний конкурс заявок на надання екстреної допомоги українським митцям, які постраждали від війни», - ідеться в повідомленні.
Зокрема, ARC розробив два окремих гранти, призначені для забезпечення різноманітних потреб.
Надзвичайний грант для митців візуального сектору - покриває короткотермінові потреби митців, які залишилися в країні, а також тих, хто був змушений виїхати, наприклад оренда, харчування, юридична допомога, медична та психологічна підтримка.
Грант стійкості для візуальних митців - допомагає митцям, чия безпека та особисті ситуації дозволяють їм продовжувати свою творчу практику, але яким потрібна фінансова допомога для придбання матеріалів, відвідування тренінгів та майстер-класів тощо.
Як повідомляв Укрінформ, українські заклади культури можуть профінансувати порятунок чи евакуацію спадщини в межах грантової допомоги від Cultural Emergency Response.