Командир Культурного десанту співак Коля Сєрга закликав українських митців приєднуватися до руху "Стіни культури" щодо створення муралів у деокупованих містах, а громадян - купувати книги для військових у межах акції «Поверни живим».

Про це він сказав під час дискусії “Ветеранське мистецтво в культурному дискурсі України”, що відбулася в Укрінформі.
"Ми поїхали по відомих містах – до Балаклії, Ізюма, Шевченкового та Куп’янська й замалювали їх яскравим стріт-артом, по 7- 8 малюнків зробили в кожному місті. Ми закликаємо художників та митців України приєднуватися до руху, який називається "Стіни культури", - сказав артист.
Сєрга зазначив, що у проєкті вже бере участь команда муралістів - художників Одеси, Харкова, Києва та Рівного.
Водночас він нагадав про акцію "Поверни живим", спрямовану на підтримку літературного сектору.
"У різних книгарнях будуть розповсюджені QR-коди, за якими будь-хто зможе купити книгу та відправити її на фронт, обов'язково написавши листа з поясненням, чому було обрано саме цю книгу та як вона зможе допомогти чи надихнути. Ми Культурним десантом будемо доставляти книгу на фронт, де захисники зможуть прочитати її, а також зав'язати листування з тими, хто її відправив", - пояснив Сєрга.
Він висловив упевненість у тому, що зараз українська культура змінила свій кут зору із матеріальних цінностей на духовні.
"Наразі свідомі культурні діячі, хоча поки й не всі, починають працювати на духовні, екзистенційні цілі, на об'єднання. Відбувся рефреймінг культури, і вона почала виконувати ту місію, для якої була створена", - переконаний музикант.
За його словами, Культурний десант також продовжує виконувати своє початкове завдання - проводить концерти для військовослужбовців на фронті.
Культурний десант – це підрозділ, який займається культурно-психологічним забезпеченням українських військових. Він регулярно дає концерти в деокупованих містах, зокрема у лікарнях і бомбосховищах.