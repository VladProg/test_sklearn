Завдяки проєкту “Аптечка для школярів” близько 600 медичних наборів отримали 12 шкіл різних областей України.

Як передає Укрінформ, про це повідомила дружина Президента Олена Зеленська в Телеграмі.
“Рада розповісти, що близько 600 медичних наборів отримали 12 шкіл різних областей України завдяки проєкту “Аптечка для школярів”. Його спільно реалізували учасник спільноти “Бізнес без бар’єрів” SOCAR Energy Ukraine, благодійна платформа dobro.ua та МОН України”, - розповіла Зеленська.
Вона уточнила, що кошти на аптечки збирали з кожної купленої кави на заправках мережі та через донати на платформі dobro.ua.
За її словами, усього вдалося зібрати 1 мільйон гривень.
“Важливо, що набори також містять поради для вчителів, щоб допомогти дитині в умовах стресу. Їх підготували в рамках Національної програми психічного здоров’я та психосоціальної підтримки”, - додала дружина Президента.

Ці поради є у вільному доступі на “Довіднику безбар’єрності”, зазначила вона.
“Кожен може допомогти. Хтось - купуючи чашку кави. А хтось — організовуючи партнерів, роблячи все можливе в рамках свого бізнесу, аби бути корисним українському суспільству. Кожен може, головне - працювати для цього”, - підкреслила дружина Президента.

Зазначається, що “Бізнес без бар’єрів” - спільнота прогресивних мотивованих компаній, яка об’єдналася навколо ініціативи “Без бар’єрів”. Нині спільнота налічує 22 учасники.
Як повідомляв Укрінформ, у квітні 2021 року уряд ухвалив Національну стратегію зі створення безбар’єрного простору на період до 2030 року та згодом затвердив план заходів з її реалізації.
Фото: Олена Зеленська, Телеграм