Протягом минулого року у Китаї було здано в експлуатацію понад 2000 км швидкісних залізничних шляхів.

Як повідомляє Укрінформ, про це пише Сіньхуа.
“По всьому Китаю в 2022-му році було запущено 4100 км нових залізничних шляхів, у тому числі 2082 км високошвидкісних”, - йдеться у матеріалі.
Зазначається, що станом на кінець минулого року загальна протяжність залізниці у Китаї склала 155 тис. км, з яких 42 тис. км - швидкісної.
“Інвестиції в основний капітал китайської залізниці досягла в 2022-му році 710,9 млрд юанів (близько 105 млрд дол США), що посприяло втіленню кількох значних проєктів у будівництві залізничної інфраструктури”, - стверджує агентство.
При цьому в 2023-му році Китай має намір увести в експлуатацію ще понад 3 тис. км нових залізничних шляхів, 2500 з яких будуть високошвидкісними.
Нагадаємо: Китай уже є світовим лідером за протяжністю високошвидкісної залізниці.