Головним досягненням візиту Президента України до Європи стала безумовна, пряма і чітка підтримка 10 пунктів мирного плану глави держави Володимира Зеленського. Відтепер Україна та країни ЄС спільно працюватимуть над проведенням мирного саміту.


Про це заявила віцепрем’єр-міністерка з євроінтеграції Ольга Стефанішина в ефірі загальнонаціонального телемарафону, передає Укрінформ.
Як один з основних результатів саміту віцепрем’єр відзначила чітку підтримку членів ЄС мирного плану Президента Зеленського.
«Перше, я вважаю, що це насправді дуже серйозне рішення – це безумовна, пряма і чітка підтримка 10 пунктів мирного плану Президента Зеленського, мирного плану України, повна готовність долучення Європейського Союзу, як організації від імені 27 лідерів Європи, до проведення мирного саміту. Це означає, що з цього дня Україна і ЄС разом працюють над тим, щоб, наприклад, країни Азії, країни Африки долучались до цих зусиль. Долучались до коаліції країн, які засуджують російську агресію і протидіють їй. Це потужна зброя, це союзник у вигляді 27 лідерів ЄС», - підкреслила Стефанішина.
Вона повідомила, що ще кілька тижнів тому неможливо було сформувати консенсус щодо підтримки формули миру, однак виступ глави держави змінив ситуацію.
«Вчора після виступу президента, після всіх перемовин, які ми проводили - це безумовна пряма і чітка підтримка. Також це можливість провести перемовини з усіма лідерами ЄС щодо військової допомоги, з тими країнами, які допомогу надають. Я можу підтвердити, що декілька дуже серйозних домовленостей були досягнуті вчора вже прямо після двосторонніх зустрічей», - повідомила Стефанішина.
Водночас вона відзначила, що безпекова ситуація є ключовою в контексті відкриття перемовин про членство України в ЄС.
«Перемога є запорукою всіх інших важливих процесів, але я маю стримано позитивні прогнози про те, що відкриття перемовин у 2023 році є дуже реалістичною перспективою», - підкреслила Стефанішина.
Вона додала, що вперше ухвалено рішення про те, що треба посилювати саме військову допомогу, щоб зберегти європейський вектор України, підтримано рішення про збільшення військової допомоги через фінансування.
Стефанішина зауважила, що необхідно робити все можливе, аби військова допомога посилювалась і наближала до переговорів про завершення війни через виконання мирного плану президента.
Відповідаючи на питання щодо термінів перемовин щодо членства України в ЄС, вона наголосила, що ключовим предметом дискусій була необхідність почати перемовини вже в поточному році. Лідери ЄС відзначають і бачать ті зусилля щодо політичних реформ, які впроваджує Україна під час повномасштабної війни.
Урядовець також відзначила, що хороший прогрес зафіксований по 7 рекомендаціям, які Європейська комісія надала Україні. І головне завдання наразі - досягти певних результатів до весни, коли буде проміжна оцінка ЄС.
Як повідомляв Укрінформ, 9 лютого Президент Володимир Зеленський обговорив із лідерами європейських країн та високим представником Європейського Союзу із закордонних справ та безпекової політики оборонну підтримку України.