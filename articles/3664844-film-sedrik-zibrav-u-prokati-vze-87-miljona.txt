Фільм “Щедрик” потрапив у ТОП-3 стрічки за касовими зборами серед українських історичних драм, за чотири тижні прокату бокс-офіс становив ₴8,7 мільйона.

Як передає Укрінформ, про це Держкіно повідомляє у Фейсбуці.
“Стрічка “Щедрик/Shchedryk” режисерки Олесі Моргунець-Ісаєнко - кіно, яке об’єднує людей у непрості часи. За час прокату фільм потрапив у ТОП-3 стрічки за касовими зборами серед українських історичних драм, отримав понад 250 згадувань у ЗМІ, на ТБ та у діджитал просторі”, - йдеться у повідомленні.
За чотири тижні прокату боксофіс становив ₴8,7 мільйона гривень, а кількість глядачів майже сягнула позначки у 70 тисяч.
“Щедрик” - сімейне кіно, яке розповідає про три родини під час Другої світової війни, демонструючи події, які українці переживають і зараз. Серед них - геноцид, поневолення та спроби знищення ідентичності.
У Держкіно зауважили, що під час перегляду стрічки глядачі відчувають ефект дежавю, адже ретроспектива століття демонструє ставлення як усієї машини срср, так і сучасних росіян до українців. Саме цей тригер приводить людей до кінотеатрів.
Фільм створено компанією “Ама Віжн” у співпраці зі Stewopol за фінансової підтримки Міністерства культури та інформаційної політики України та інформаційної підтримки Державного агентства України з питань кіно. Кінотеатральну дистрибуцію фільму проводить FILM.UA Distribution та Kinomania Film Distribution.
Як повідомлялося, в українських кінотеатрах показ фільму “Щедрик” розпочався 5 січня.