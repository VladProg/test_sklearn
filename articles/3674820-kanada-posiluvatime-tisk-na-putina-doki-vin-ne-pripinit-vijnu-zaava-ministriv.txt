російська незаконна війна проти України увійшла в критичну фазу, і Канада продовжить посилювати тиск на путінський режим, примушуючи його до припинення агресії.

Як повідомляє кореспондент Укрінформу, про це йдеться у спільній заяві канадських міністрів закордонних справ, оборони, міжнародного розвитку та імміграції.
"Зараз – критичний момент у війні та нашій колективній історії. Ми не бачимо ознак того, що президент путін визнає свої помилки та змінює цілі. Ми засуджуємо цю невиправдану агресію й продовжимо підвищувати тиск на президента путіна та його посіпак, поки вони не припинять цю безглузду війну", – стверджують міністри.
Вони зауважили, що "від самого початку мета путіна була очевидною: завоювати та стерти Україну з мапи світу й силою розширити сферу впливу росії". "Канада відзначає неймовірну мужність та стійкість українців, й ми продовжимо надавати Україні економічну, гуманітарну та військову підтримку до кінця війни", – зазначили урядовці.
Міністри зауважили, що від початку повномасштабного російського вторгнення Канада виділила Україні різноманітної допомоги на понад 5 млрд канадських доларів, наклала санкції на більш ніж 1600 фізичних та юридичних осіб, причетних до агресії, прийняла більше 160 тис. українців, які тікають від війни, надає усіляке сприяння в притягненні до відповідальності воєнних та інших злочинців, а також протистоїть російській дезінформації "за допомогою прозорості та фактів".
"Наша відданість Україні не похитнеться. Слава Україні!" – наголосили міністри.
Як повідомлялося, 24 лютого 2022 року росія оголосила про початок так званої спецоперації в Україні. Після цього Президент Володимир Зеленський запровадив у країні воєнний стан та оголосив загальну мобілізацію.