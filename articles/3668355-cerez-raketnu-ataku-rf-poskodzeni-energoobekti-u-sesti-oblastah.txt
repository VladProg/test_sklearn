Унаслідок чергової масованої ракетної та дронової атаки на об‘єкти енергетики зазнали пошкоджень об‘єкти генерації у шести областях, у більшості регіонів діють аварійні відключення світла.

Як передає Укрінформ, про це повідомив міністр енергетики Герман Галущенко у Фейсбуці.



«На жаль є влучання в об‘єкти теплової та гідрогенерації, а також високовольтної інфраструктури в шістьох областях. Запроваджені аварійні відключення в багатьох регіонах. Найскладніша ситуація у Запорізькій, Харківській та Хмельницькій областях», - сказав він.



За словами міністра, завдяки успішній роботі ППО та завчасним технічним заходам вдалось зберегти цілісність енергосистеми України.



«Енергетики працюють нон-стоп над відновленням енергопостачання», - додав Галущенко.
Своєю чергою Прем'єр-міністр України Денис Шмигаль зазначив у Телеграмі, що ворог кидає всі сили, щоб завдати якнайбільше шкоди енергетиці.
На його переконання, росія не може змиритися з невдачами на полі бою, а тому продовжує тероризувати населення.
«Чергові спроби знищити українську енергосистему та позбавити українців світла, тепла, води. Під час сьогоднішньої ранкової атаки росія випустила понад пів сотні крилатих ракет, більшість із яких було збито нашими силами ППО», - додав глава уряду.
Прем'єр-міністр подякував усім тим, хто закриває небо від ворожих ракет.
Шмигаль переконаний: українців не зламати та не залякати.
Як повідомляв Укрінформ, росія з ночі атакує ракетами та безпілотниками Україну. Зранку ворог обстрілював Україну з восьми літаків і трьох кораблів.



Як повідомлялося, унаслідок 14 ракетної атаки є влучення в об’єкти енергетичної інфраструктури в східному, південному та західному регіоні.