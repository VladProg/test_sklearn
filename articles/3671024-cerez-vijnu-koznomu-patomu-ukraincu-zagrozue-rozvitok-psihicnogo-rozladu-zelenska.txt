Через повномасштабне вторгнення росії кожному п’ятому українцю загрожує розвиток певної форми психічного розладу, натомість до фахівців звертаються менше 10% прогнозованих випадків.

Як передає Укрінформ, про це дружина Президента Олена Зеленська наголосила у Телеграмі.
"Через російське вторгнення кожен п’ятий українець під загрозою розвитку певної форми психічного розладу. Цей тривожний висновок ґрунтується на оцінках ВООЗ. Українці на фронті й у тилу вже рік витримують шалені навантаження, зокрема й психологічні, адже війна атакує і нашу психіку. Тим часом система "бачить" менше 10% прогнозованих випадків розладу психічного здоров’я", - зауважила Зеленська.
Це висновок українського аудиту ресурсів послуг у сфері психічного здоров’я, проведеного за підтримки Агентства США з міжнародного розвитку (USAID).

"Однією з причин є те, що українці часто не приділяють належної уваги ментальному здоров’ю та не вважають за потрібне звертатися до фахівця. Долати цю упередженість, формувати звичку піклуватися про своє ментальне здоров’я має щойно презентована Комунікаційна кампанія Всеукраїнської програми ментального здоров’я", - зазначила Зеленська.
Перша леді разом із міністром охорони здоров’я Віктором Ляшком розповіли про неї директору Європейського регіонального бюро ВООЗ д-ру Хансу Клюге під час чергової зустрічі. ВООЗ допомагає Україні із самого початку вторгнення, зокрема у створенні Всеукраїнської програми ментального здоров’я.
"Сподіваюся, тепер підсилить своїм голосом і підтримкою і нашу комунікаційну кампанію. Ментальне здоров’я не менш важливе за фізичне. І про нього теж треба піклуватися", - підкреслила Зеленська.
Як повідомляв Укрінформ, раніше Зеленська розповіла про основні завдання Всеукраїнської програми ментального здоров’я.