Українські співаки, тренери й піаністи можуть взяти участь у програмі розвитку молодих артистів Ліндеманна, що здійснюється на базі Metropolitan Opera.

Про це повідомляє Державне агентство з питань мистецтв та мистецької освіти на сторінці у Фейсбуці, передає Укрінформ.
"Програма розвитку Ліндеманна використовує ресурси Metropolitan Opera й передбачає спеціалізовані заняття з музики, дикції, драматургії та пластики, які проводитимуть як артисти опери, так і запрошені викладачі-майстри, аби надати практичні навички молодим артистам", - йдеться у дописі.
Також зазначається, що на студентів очікуватиме щотижнева стипендія й фінансування курсів із вивчення мови. Водночас Держмистецтв підкреслює, що учасники матимуть доступ до репетицій усіх постановок Metropolitan Opera, а також зможуть брати участь у самих виставах.
Відомство інформує, що для участі у програмі необхідно подати відповідну заявку на сайті театру до 1 листопада 2022 року.
Повідомлялося, що програма Ліндеманна реалізується у відомому оперному театрі Нью-Йорку - Metropolitan Opera, та має на меті надати молодим артистам практичні знання, уміння та навички, що допоможуть їм у подальшому становленні своєї майбутньої професійної кар'єри.
Фото з сайту eventcartel.com