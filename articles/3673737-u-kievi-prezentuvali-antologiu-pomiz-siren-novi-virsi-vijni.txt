У Києві відбулася презентація антології «Поміж сирен. Нові вірші війни», яка готується до видання і стане продовженням серії «Бібліотека Українського ПЕН».

Презентація відбулась у рамках поетичної зустрічі в Медіацентрі Україна-Укрінформ.
"Це антологія української поезії часу повномасштабного вторгнення росії, яка постала після 24 лютого 2022 року і приблизно до початку 2023 року. Ідеєю цієї книги було зібрати все найкраще, найважливіше, що постало в українській поезії за цей недовгий час. Недовгий, але дуже інтенсивний. Час, коли ми постали перед такими випробуваннями, які на нашу долю не випадали ніколи. Коли ми постали перед такою інтенсивністю існування, що кожен день нам здавався і досі часто продовжує здаватися викликом, даром, якщо вдається його прожити без стресу, без відчуття небезпеки. А майбутнє здається чимось, що ми мусимо щохвилинно для себе виборювати. І не тільки для себе", - сказав під час презентації поет, перекладач, літературознавець, есеїст Остап Сливинський.








У Києві презентували антологію «Поміж сирен. Нові вірші війни» / Фото: Укрінформ


























































Він зазначив, що всі тексти у книзі написані за час повномасштабної війни, там немає нічого написаного раніше. За його словами, було цікаво зібрати саме таку поезію, бо наразі "інтенсивність творення культури така, якої вже давно не було".
"Оскільки я взявся до справи зібрати до купи цю поезію, ця робота стала певним одкровенням для мене, тому що, якщо не заглибитися в той поетичний матеріал, то можна не помітити, як багато всього в українській поезії постало за цей рік", - додав Сливинський.
Антологія містить роботи 57 авторів. Під час поетичної зустрічі відбулося читання віршів деяких поетів та поеток. Зокрема, свої вірші прочитали Анатолій Дністровий, Світлана Поваляєва, Дмитро Лазуткін, Олена Павлова, Марина Пономаренко.
"Поезія під час війни для кожного виконує якусь свою терапію. Для мене це, вочевидь, якийсь спосіб висловлювання, який я знайшов і відшукав не одразу за допомогою деяких своїх улюблених поетів. Передусім, які пережили досвід війни на Балканах... Ми маємо про все це писати, все це фіксувати і бути чесними з собою, тому що багато що дуже швидко забувається", - сказав Лазуткін.
Антологія «Поміж сирен. Нові вірші війни» готується до видання у видавництві Vivat.
Як повідомлялося, у Києві презентували збірку творів «Франко для фронту».