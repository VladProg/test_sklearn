Соціальна мережа Twitter заявила, що більше не буде дозволяти користувачам рекламувати акаунти в інших соцмережах на своїй платформі.

Як передає Укрінформ, про це повідомляє CNBC.
«Ми усвідомлюємо, що багато наших користувачів активні на інших платформах соціальних медіа. Однак ми більше не дозволятимемо безкоштовне просування певних платформ соціальних мереж на нашій платформі», - заявили у Twitter.
Зазначається, що багато користувачів почали ділитися своїми акаунтами в інших соціальних мережах у Twitter після того, як Ілон Маск придбав компанію за 44 мільярди доларів у жовтні.
У Twitter заявили, що компанія як і раніше дозволятиме перехресні публікації з різних платформ, але публікація твітів на зразок «підпишіться на мене в Instagram» тепер є порушенням політики соцмережі.
Якщо користувачі порушують цю нову політику, їм буде потрібно видалити ці твіти з посиланнями. Облікові записи також можуть бути тимчасово заблоковані або призупинені.
Компанія видалятиме облікові записи, які намагаються обійти правила, публікуючи скріншоти своїх інших облікових записів в інших соцмережах.
Як повідомляв Укрінформ, новий власник компанії Twitter Ілон Маск погодився на розблокування акаунтів ряду журналістів провідних американських ЗМІ через дві доби після запровадження цього заходу.