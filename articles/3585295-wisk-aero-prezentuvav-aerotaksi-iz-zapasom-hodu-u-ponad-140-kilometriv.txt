Стартап Wisk Aero презентував автономне електричне аеротаксі 6-го покоління з вертикальним зльотом і посадкою (eVTOL).

Як передає Укрінформ, про це повідомляє New Atlas.





Літаючий апарат розрахований на перевезення від двох до чотирьох пасажирів, без наявності у кабіні пілота.
У компанії заявили, що аеротаксі вже здійснило понад 1 600 тестових польотів, і невдовзі подасть документи для отримання сертифіката на польоти до Федерального авіаційного управління США.
Всього апарат має 12 пропелерів, які розміщені вдовж 15-метрової ширини його крил.
У середині салону встановлені зручні сидіння та більш ніж достатньо місця для багажу. Перед кожним пасажиром є окремий дисплей, який показує ключову інформацію, як маршрут і хід подорожі. Також є Wi-Fi та вбудовані розетки для зарядки гаджетів.
Зазначається, що крейсерська швидкість аеротаксі становить 222 км за годину на висоті від 762–1220 м над рівнем землі.
Дальність польоту на одній зарядці становить 144 км. Очікується, що сама зарядка займе всього 15 хвилин.
Wisk заявляє, що орієнтується на ціну за аеротаксі - 3 долари США за пасажира за милю (1,6 км).
Як повідомляв Укрінформ, британська компанія Vertical Aerospace заявила про перший політ прототипу електричного аеротаксі VX4 з вертикальним зльотом і посадкою (eVTOL).