На антарктичній станції «Академік Вернадський» полярники запустили понад 60 радіозондів і отримали унікальні дані для світової науки.

Як передає Укрінформ, про це повідомляє Міністерство освіти і науки.

«У 2022 році розпочалася виняткова міжнародна ініціатива – Рік полярного прогнозування (Year of Polar Prediction, YOPP), яка проводилася в усьому світі. Місія YOPP – покращити можливості прогнозування атмосферних умов для полярних регіонів та за їхніми межами», – ідеться у повідомленні.

Попри повномасштабну війну, Україна активно долучилася до ініціативи. Уперше в історії українських антарктичних експедицій метеорологи почали постійні дослідження атмосфери за допомогою радіозондів.

Окрім «Академіка Вернадського», радіозондування атмосфери проводили ще на 23 антарктичних станціях, що належать 13 країнам (Аргентина, Австралія, Чилі, Китай, Франція, Німеччина, Італія, Японія, Південна Корея, Нова Зеландія, Португалія, Велика Британія, США).

Загалом за час моніторингового періоду з усіх станцій запустили 609 радіозондів, 63 з них були запущені саме українськими вченими з «Вернадського», а це – досить велика частка, майже 10%.
Подія є надзвичайно важливою, адже кожен успішний політ зонда дав змогу одержати унікальні дані, які тепер вивчають науковці з усього світу.
Нині надану інформацію використовують для поліпшення прогнозу погоди в регіоні Антарктиди та Південного океану. Також за допомогою цих даних досліджуватимуть вертикальний розподіл різноманітних атмосферних характеристик та їхні зміни.
У Міносвіти зазначили, що попри складну ситуацію в країні українські полярники активно долучаються до важливих міжнародних проєктів і творять світову науку.
Як повідомляв Укрінформ, біля української станції "Академік Вернадський" в Антарктиді значно зросла кількість пінгвінів, полярникам доводиться рити рови в снігу, щоб пінгвіни не могли оточити станцію.
Фото: mon.gov.ua