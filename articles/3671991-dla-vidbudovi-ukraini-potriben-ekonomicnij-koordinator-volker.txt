Україні потрібен координатор високого рівня, який б опікувався питаннями економічної відбудови нашої держави.

Таку думку в коментарі Укрінформу висловив колишній спецпредставник США з питань України Курт Волкер.


«Те, чого Україна дійсно потребує, - це старший координатор для економічного відновлення та реконструкції», - сказав дипломат.


На його думку, зараз ніхто на високому рівні не фокусується на цьому питанні. «Потрібен такий координатор на рівні країн G7 і ЄС. Це питання потребує всієї уваги на урядовому рівні, міжнародних фінансових інституцій, щодо всіх засобів, які вони можуть зібрати разом», - зазначив Волкер.




Він назвав хибними заклики почекати з відбудовою до завершення війни, наголосивши, що Україна не може дозволити собі цього.


Волкер також розкритикував тих своїх співвітчизників, котрі заявляють, ніби відбудова України є «європейською справою», а американці, мовляв, виконують своє завдання, надаючи зброю.


«Потрібно, щоб європейці надавали більше зброї, як це роблять США. Водночас Штати мають долучитися до реконструкції та відновлення. Американський бізнес має стати частиною процесу», - переконаний він.


Щодо майбутніх президентських виборів у США, Волкер вважає, що вони «не мають принести чогось поганого Україні». Наразі більшість обох політичних партій у Конгресі та Сенаті налаштована на підтримку нашої держави, а сам цей аргумент гратиме значну роль на виборах. Єдиний кандидат, який «висловлює скептицизм щодо України», - це Дональд Трамп, тоді решта будуть активно підтримувати Україну, підсумував Волкер.


Як повідомляв Укрінформ, державний секретар США Ентоні Блінкен у суботу під час виступу на Мюнхенській конференції з питань безпеки висловив тверду впевненість у тому, що Україна досягне перемоги над росією у нинішній війні.