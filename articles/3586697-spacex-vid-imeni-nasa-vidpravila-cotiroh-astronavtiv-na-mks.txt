Компанія SpaceX запустила ракету-носій Falcon 9, яка в рамках місії Національного управління з аеронавтики і дослідження космічного простору США (NASA) Crew-5, відправить капсулу Dragon із чотирма астронавтами на борту до Міжнародної космічної станції.

Як передає Укрінформ, про це стало відомо під час онлайн-трансляції NASA.
Запуск ракети-носія Falcon 9 був здійснений у середу, 5 жовтня, о 19:00 годині за київським часом з космодрому на мисі Канаверал, штат Флорида (США).

Space.com зазначає, що на борту капсули знаходяться чотири астронавти – американці Ніколь Манн та Джош Кассада (NASA), японець Коічі Ваката (Японське агентство з освоєння аерокосмічного простору) й росіянка анна кікіна (роскосмос).
Очікується, що Dragon із командою астронавтів в рамках місії Crew-5 пристикується з Міжнародною космічною станцією вже в ніч на п’ятницю.
Попередня місія Crew-4 прибула на МКС наприкінці квітня.
Як повідомляв Укрінформ, наприкінці вересня компанія SpaceX і NASA відклали запуск місії Crew-5 із астронавтами на борту на Міжнародну космічну станцію (МКС) через ураган Ян, який наближався до Флориди, де знаходиться космодром.
Фото: SpaceX