Національна комісія, що здійснює державне регулювання у сферах енергетики та комунальних послуг, продовжить перевіряти операторів систем розподілу та штрафувати їх за неефективне виконання обов'язків.

Про це повідомив голова НКРЕКП Костянтин Ущаповський, передає Укрінформ із посиланням на пресслужбу Нацкомісії.
«Скарги від споживачів про нерівномірний розподіл електропостачання почали надходити до Комісії у листопаді минулого року. З того часу ми отримали більш ніж 3,6 тисячі звернень громадян практично з усіх регіонів України. На сьогодні більшість скарг пов’язані з тим, що споживачі не мають доступу до колцентрів, на сайтах компаній відсутнє інформування стосовно чіткого часу початку та закінчення відключення», - зазначив він.


За словами Ущаповського, НКРЕКП перевіряє кожну скаргу, ухвалює відповідні рішення про накладення штрафних санкцій, а також надає приписи та настанови компаніям щодо усунення недоліків та порушень, аби налагодити належне інформування споживачів про графіки аварійних відключень.


Водночас голова регулятора відзначив позитивну динаміку в цьому питанні. Скарг стає менше, що свідчить про скорочення кількості незадоволених споживачів. Керівники обленерго почали ретельніше ставитися до інформування населення, складання графіків відключень та їх застосування, тому ситуація покращується.


«Наші подальші дії як регулятора будуть такими: поки є скарги споживачів, ми будемо перевіряти обленерго. Такі рішення як щодо Вінницяобленерго ми будемо оскаржувати в апеляційному суді. Ми сподіваємось, що він детально вивчить усю нормативну базу в цьому питанні та стане на наш бік», - додав Ущаповський.


Як повідомлялося, через скарги споживачів НКРЕКП перевірила дев’ять операторів систем розподілу електроенергії. Три обленерго оштрафували, серед них – АТ «Вінницяобленерго». Однак Вінницький міський суд за позовом цієї компанії визнав незаконним і скасував рішення Нацкомісії про накладання штрафів за недотримання графіків відключень.
Фото: facebook.com/nerc.gov.ua