Продажі міжнародної літературної платформи Booknet зросли на 166% порівняно з 2021 роком.

Про це Укрінформу повідомили в пресслужбі компанії.
«Після падіння продажів на початку весни ринок українських електронних книжок показав стрімке зростання. Якщо 2021 року книжковий сервіс Booknet.ua продав 133 000 книг, то за підсумками 2022 року це число становило 353 000. Також варто зазначити, що багато авторів весною робили свої платні книги безкоштовними, щоб підтримати читачів у перші місяці масованого наступу росії», – зазначили в пресслужбі Booknet.
Кількість унікальних користувачів платформи за рік зросла більш ніж у 2,5 раза за рік і на грудень 2022 року становила 570 тис. на місяць.
«Для нас, як компанії, важливо що все більше наших комерційних авторів заробляють понад 20 000 гривень на місяць. В грудні 2022 року таких авторів було вже шістнадцять. Нарешті література стає суттєвим регулярним доходом, який не залежить від того, сподобався текст редактору видавництва або чи попадає книга у видавничий план. Не секрет, що масова художня література "на папері" вже давно не годує переважну більшість авторів, а стала скоріше хобі з гонорарами у 5 000 – 20 000 грн за книгу, а не за місяць. З 2023 року будемо орієнтуватись на показник 30 тис. грн, все ж таки інфляція існує», – заявив Сергій Грушко, співзасновник Booknet.ua.
На думку керівників компанії, на зростання літературного «самвидаву» вплинули два чинники. По-перше, відмова українців від російської художньої літератури. По-друге, Booknet почав активно вкладати кошти в популяризацію читання електронних книг саме українською мовою. Тобто в авторів, які пишуть українською, почала рости аудиторія. Це було особливо важливо з огляду на проблеми традиційних видавництв, які з’явилися із загостренням війни і повномасштабним вторгненням росії, як-от обстріли друкарень, книжкових складів видавництв і мереж магазинів, які потрапили в березні в зону бойових дій під Харковом і Києвом.
«Дискусії про рівень якості текстів у самвидаві потрібно закінчувати. На полицях магазинів, можна зустріти паперові книжки українських авторів, які не дотягують до якогось пристойного рівня літературної майстерності. І це не особливість України. На Амазоні обсяг книжок, які продаються без видавця, вже давно перебуває на позначці близько 50% обігу сервісу від продажу електронних книг. Електронна книга не потребує полиць магазинів, складів і друкарень, тому твору в електронному вигляді доводиться витримувати потужнішу конкуренцію за увагу читача, порівняно з книжковою полицею звичайного магазину.
Крім того, у самвидаву є потужна перевага для читача – контакт з автором. В епоху Youtube, соціальних мереж люди звикають, що автор ось тут поряд, тому вони активніше коментують книги, купують їх, підтримуючи автора фінансово. З потужного самвидаву вийдуть майбутні зірки, яких будуть перекладати за межами України. Залишилось створити масовий літературний ринок з сотнями й тисячами письменників популярної літератури», – переконані в пресслужбі компанії.
Тому цифра, яку ставить Booknet собі у заслугу, – це майже 10 млн грн виплат авторам за 2022 рік, що втричі більше, ніж за 2021 рік. План на 2023 рік – 25 млн грн виплат авторам.
Booknet працює на ринку з 2018 року, це електронна бібліотека та соціальна платформа одночасно. На сайті можна читати книги популярних жанрів онлайн, завантажувати їх на комп'ютер чи телефон, а також спілкуватися з авторами та іншими читачами. На сьогодні сервіс доступний українською, англійською та іспанською мовами.