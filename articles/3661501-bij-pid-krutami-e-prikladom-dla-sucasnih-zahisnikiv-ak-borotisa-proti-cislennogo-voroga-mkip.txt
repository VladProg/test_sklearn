Бій під Крутами став символом героїзму молодого покоління в боротьбі за незалежність та прикладом для сучасних захисників України, як боротися проти численного ворога.

Як передає Укрінформ, про це Міністерство культури та інформаційної політики повідомляє у Телеграмі.
“Бій під Крутами став символом героїзму та самопожертви молодого покоління в боротьбі за незалежність, прикладом для сучасних захисників України, як боротися проти численного ворога,” - ідеться в повідомленні.
Українські вояки й добровольці тоді, 105 років тому, зупинили на кілька днів наступ більшовиків на Київ. У той час в Бересті тривали переговори між Українською Народною Республікою та країнами Четверного союзу щодо мирного договору, який підписали 9 лютого 1918 року. Цей документ визнав незалежність Української Народної Республіки і став підставою для надання військової допомоги Україні у відбитті російської агресії.
“За 100 років не змінився ні ворог, ні його методи війни, але саме сьогодні ми маємо реальний шанс завершити цю боротьбу. Українці зробили свій вибір на користь вільного демократичного розвитку власної держави”, - додали в МКІП.
Українці готові цей вибір захищати, кожен на своєму фронті – воєнному, волонтерському, історичному.
В МКІП закликали пам’ятати подвиг героїв Крут та продовжувати боротьбу.
Своєю чергою Голова Верховної Ради Руслан Стефанчук, вшановуючи пам’ять Героїв Крут, зауважив, що у минулому росія почала відкриту агресію проти УНР, бо була роздратована нашою самостійністю. Сьогодні ж історія повторюється.
«У 1918 році кількасот українських юнаків, студентів, вийшли у нерівний бій із більшовицькою ордою. І, попри перевагу сил ворога, українським захисникам вдалося зупинити російський наступ на кілька днів. Це було одне з найтрагічніших протистоянь у нашій історії, історії боротьби за незалежність України. Ця битва завжди нагадуватиме нам про героїзм, стійкість молодих українських воїнів та надсилу українського духу», - йдеться у дописі.
Голова парламенту зазначив: як у минулому, так і сьогодні Україна бореться за головне – свободу, гідність та суверенітет.
«Тоді росія розпочала відкриту агресію проти УНР, бо їх дратувала наша самостійність. Сьогодні росія веде повномасштабну, неспровоковану війну проти держави Україна, бо не може змиритися, що ми вільні. Як тоді, так і сьогодні головне, за що боролись та боремося - свобода, гідність та суверенітет. Як тоді, так і зараз усі розуміли та розуміють, що Українська держава - вільна! І як би ворог не намагався нас зламати - йому це не вдасться, бо ми маємо і продовжуємо творити історію незламності», - написав Стефанчук.
Як повідомлялося, Бій під Крутами відбувся 29 січня 1918 року між Ніжином і Бахмачем на Чернігівщині, за 130 кілометрів на північний схід від Києва під час наступу на Київ військ більшовицької росії під проводом полковника Михайла Муравйова. Українське військо налічувало близько 300 бійців Студентського куреню, 250 – Першої української військової школи та майже 40 гайдамаків.
Бій тривав до вечора. Завдяки вигідній позиції і героїзму бійців, українцям вдалося завдати росіянам значних втрат і стримати наступ до темряви. Потім під тиском ворога більшість підрозділів організовано відступили до ешелонів на станції неподалік і вирушили в бік Києва, руйнуючи за собою залізничні колії. Але одна студентська чота – 27 юнаків, заблукавши у темряві, повернулася до станції Крути, яка на той час уже була зайнята більшовиками. 27 полонених юнаків (студентів і гімназистів) було розстріляно. Наймолодшим полеглим було по 16 років.