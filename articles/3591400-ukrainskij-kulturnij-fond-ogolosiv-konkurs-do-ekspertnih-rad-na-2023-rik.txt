Український культурний фонд пропонує фахівцям у галузі культури та креативних індустрій долучитися до експертних рад з відбору проєктів претендентів на гранти.

Про це повідомляє пресслужба Міністерства культури та інформаційної політики, передає Укрінформ.
"З 10 жовтня 2022 року розпочався конкурс з добору експертів до складу експертних рад УКФ для забезпечення прозорого та ефективного відбору проєктів, що реалізовуватимуться за підтримки Українського культурного фонду у 2023 році", - йдеться в повідомленні.
Зазначається, що у новому грантовому сезоні ради формуватимуться за секторами культури та мистецтв, серед яких візуальне, аудіальне, аудіовізуальне, перформативне та сценічне мистецтва, а також культурна спадщина, літературна справа, культурні та креативні індустрії.
У МКІП наголосили, що запрошуються кандидати із вищою освітою другого рівня і вище, із досвідом роботи у відповідному секторі не менше 5-ти років, а також із досвідом в управлінні проєктами, знанням ділової української мови й бездоганною професійною репутацією.
У міністерстві зазначили, що відбір кандидатів до експертних рад відбувається відповідно до Положення про Комісію з добору експертів та організації роботи експертних рад. Кінцевий термін подачі документів сягає 18 :00 25 листопада 2022 року.
Як повідомлялося, Український культурний фонд ‒ це державна установа, створена у 2017 році на підставі відповідного Закону України, з метою сприяння розвитку національної культури та мистецтва в державі, забезпечення широкого доступу громадян до національного культурного надбання, підтримки культурного розмаїття та інтеграції української культури у світовий культурний простір.