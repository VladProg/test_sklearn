Ядерний тероризм росії загрожує всьому світу, а рішення москви призупинити свою участь у новому Договорі про стратегічні наступальні озброєння є черговим провокаційним актом держави-агресора.

Як передає власний кореспондент Укрінформу, про це заявила заступниця постійного представника України при міжнародних організаціях у Відні Наталія Костенко під час засідання Форуму з безпекового співробітництва ОБСЄ у середу у столиці Австрії.
"Ядерний тероризм росії загрожує всьому світу. російська федерація грубо порушує норми міжнародного права, підриває норми ядерної та радіаційної безпеки", - заявила вона.
Було вказано на те, що російські окупаційні війська продовжують активну мілітаризацію Запорізької АЕС та прилеглої території, розміщуючи там військову техніку та військовослужбовців. Крім того, російські ракети та безпілотники-камікадзе пролітають у небезпечній близькості до реакторів Південноукраїнської АЕС. За словами Костенко, злочинні дії росії "можуть призвести до катастрофи, масштаби якої Європа ще не знала".
Також заступниця очільника місії України в ОБСЄ зазначила, що росія "продовжує цілеспрямовано руйнувати існуючу архітектуру ядерного роззброєння та нерозповсюдження".
"Оголошене вчора рішення російської федерації призупинити свою участь у новому Договорі про стратегічні наступальні озброєння є черговим провокаційним актом держави-агресора. Підриваючи один з ключових міжнародних договорів у сфері контролю над ядерною зброєю, росія зухвало кинула виклик усій міжнародній спільноті, вкотре довела свою насильницьку сутність та продемонструвала агресивні наміри зруйнувати міжнародний мир і безпеку", - заявила Костенко.
Вона наголосила на тому, що міжнародна спільнота має лишатися єдиною у своїй "рішучій відповіді на агресивну поведінку росії" та вжити "невідкладних спільних заходів для запобігання та протидії будь-яким формам ядерного шантажу з боку терористичної держави".
Як повідомлялося, раніше президент рф володимир путін заявив, що росія призупиняє участь у Договорі про скорочення стратегічних наступальних озброєнь.
СНО-3, також відомий як New START, був підписаний у Празі навесні 2010 року на 10 років, термін його дії спливав 5 лютого 2021 року. У 2021 році США і росія домовилися про продовження дії цього договору на наступні п’ять років.
Відповідно до СНО-3, кожна зі сторін-учасниць зобов’язується скоротити до фіксованої кількості у 1550 одиниць кількість ядерних боєзарядів та до 700 одиниць – кількість розгорнутих засобів їх застосування, включаючи міжконтинентальні ракети, підводні човни та стратегічні бомбардувальники.