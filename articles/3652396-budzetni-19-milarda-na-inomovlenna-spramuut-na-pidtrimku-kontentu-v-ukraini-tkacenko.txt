Переважна частина з майже 2 млрд грн, закладених у бюджеті на іномовлення, буде спрямована на підтримку українського контенту.

Про це повідомив міністр культури та інформаційної політики Олександр Ткаченко в інтерв'ю Укрінформу.
"Ці кошти (1,9 млрд грн - ред.) виділені не лише для міжнародної платформи іномовлення. Вони передбачають проведення відповідних мистецьких конкурсів та активізацію роботи з виготовлення контенту в Україні - саме на це спрямована переважна частина цих коштів", - сказав він.
Водночас Ткаченко зауважив, що цим коштом також посилюватимуться російськомовна, англомовна та арабськомовна редакції каналу FreeДом.
"Ми активно працюємо для того, щоб і телемарафон, і FreeДом були включені в кабельні мережі і в ОТТ-платформи. Але це значний обсяг роботи, бо платити гроші за розповсюдження контенту, як це робить Раша Тудей, ми не можемо", - підкреслив міністр.
FREEДOM - це телеканал іномовлення України, створений для російськомовних користувачів задля висвітлення правдивої інформації про перебіг війни в Україні, і подій, що відбуваються у Східній Європі, росії та світі. FREEДОМ присутній у понад 700 кабельних, DTH, IPTV мережах у 44 країнах, а також у пакетах 10 ОТТ-платформ, які здійснюють транскордонне надання телевізійних послуг.
Інформаційний марафон FREEДОМ за 9 місяців війни переглянули 5,1 млрд разів.Водночас частка регулярних глядачів з росії склала 58,5%.