У соціальних мережах Федерації тенісу України опублікована заява із закликом усунути російських та білоруських гравців від участі у турнірах через криваву війну проти України.


У заяві зазначається, що держави-агресори використовують будь-які досягнення своїх атлетів для пропаганди й вихваляння власної системи та ідеології, передає Укрінформ.
«Федерація тенісу України звертається до міжнародної тенісної спільноти звернути увагу на суспільну реакцію на перемогу Арини Сабалєнко на Відкритому чемпіонаті Австралії з тенісу.
Ми неодноразово закликали заборонити виступи усіх без виключення російських і білоруських спортсменів на всіх без винятку світових аренах. Справа навіть не в самих спортсменах, хоча багато з них є активними прихильниками своїх тоталітарних режимів й палко підтримують криваву війну проти України, а деякі навіть формально служать у збройних силах. Головним моментом, на якому ми хочемо наголосити, є те, що держави-агресори використовують будь-які досягнення своїх атлетів для пропаганди й вихваляння власної системи та людожерницької ідеології.
Приклад Арини Сабалєнко, яка виграла Відкритий чемпіонат Австралії, є наявним свідченням справедливості вищенаведеної тези. Після трансляції півфіналу та фіналу змагань, що піратським методом з’явився в етері національного білоруського телеканалу, що само по собі є порушенням міжнародного права, самопроголошений президент лукашенко вихваляється перемогою білоруської тенісистки і піднімає келих за її успіх. Його геть не турбує те, що Сабалєнка виступає під нейтральним прапором, як того вимагають міжнародні тенісні організації. Для нього, як у принципі й для багатьох інших, вона представляє білорусь і прославляє саме її.
Відкритий чемпіонат Австралії продемонстрував і інші приклади того, що спортсменів без прапорів ніхто не відокремлює від їхніх країн. Вакханалія з російськими прапорами та фотографуваннями на тлі портретів воєнного злочинця путіна, є ще одним аргументом змінити хибні рішення... Ці події яскраво демонструють, що спорт не є «поза політикою». Навпаки, він уособлює собою один із політичних напрямків. Він використовується режимами у власних пропагандистських цілях.
Можна по-різному ставитися до конкретних спортсменів з тих чи інших держав. Але як можна сприймати країни-агресори, які заливають Україну кров’ю? Вони мають бути покарані вже сьогодні. І заборона виступів спортсменів на міжнародних аренах - один із дієвих засобів ізоляції росії та білорусі. Заборону необхідно застосувати якомога швидше, замість того, аби надавати агресорам майданчики задля їхнього самопіару.
Закликаємо ізолювати російських і білоруських спортсменів у кордонах їхніх держав негайно!» - йдеться у заяві Федерації тенісу України.
Фото: facebook.com/UkrainianTennisFederation.