АТ "Укрзалізниця" на аукціонах з надання послуг перевезення у зерновозах, проведених 13 лютого 2023 року, знизила можливу мінімальну ставку по деяких лотах з 2795 грн/добу до 512 грн/добу або 1800 грн/добу залежно від напрямку та поліпшила швидкість розрахункового руху.

Як передає Укрінформ, про це повідомляє пресслужба Українського клубу аграрного бізнесу.



Зазначається, що загалом 13 лютого на продаж було виставлено 700 вагонів, з яких було продано 260 - це 37% від загальної кількості.



На аукціоні пропонувалися три типи лотів. Перший – на західні переходи з можливістю зниження ставки до 1800 грн/добу: всі 100 виставлених вагоновідправок були викуплені за ціною 2131 грн/добу.



В УКАБ зауважили, що учасники аукціонів продемонстрували - сформований УЗ діапазон по цьому напрямку є ринковим. Водночас, абсолютний розпродаж лотів свідчить про те, що варто збільшувати пропозицію.



Другий тип лотів – у напрямку українських портів з підвищеною швидкістю. УЗ переглянула швидкість, зокрема суттєво поліпшила маршрутні відправки, незначно покращила повагонні відправки. Лоти виставлялися на продаж з мінімальною ставкою 2800 грн/добу. Фінальні ставки учасників були на рівні мінімального значення, а зіграно лише 40% лотів, що свідчить про незначне пожвавлення попиту на такі послуги. Для збільшення попиту потрібне подальше зниження ставок або поліпшення швидкості до морських портів.



Останній тип лотів – лоти на короткі відстані: на перевезення до 300 км переважно внутрішнього сполучення або з можливістю доставки до портів. Такі лоти раніше не виставлялися УЗ. Як наслідок – жоден з них не був розпроданий, оскільки ринок ще не був готовий до таких новацій. В асоціації вважають, що з часом попит на такі лоти може з’явитися.



“Укрзалізниця зробила перший крок до зниження ставок на використання зерновозів, наблизивши їх до поточного ринкового рівня. Проте учасники ринку та виробники зерна очікують подальшого поступового зниження вартості послуг зерновозів”, – заявив генеральний директор УКАБ Роман Сластьон.



Як повідомляв Укрінформ, за даними УКАБ, у січні 2023 року 6 930 (12%) з 56 440 вагоновідправок послуг користування зерновозами АТ «Укрзалізниця», виставлених на аукціони через Prozorro.Продажі були успішними.



З 1 грудня 2022 року Укрзалізниця збільшили фактичну ставку за користування вагоном-зерновозом на 53% з 2817 грн/добу до граничного рівня 4300 грн/добу та зменшила швидкість перевезення зерна на 45%.
Фото: cfts.org.ua