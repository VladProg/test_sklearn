До робочої групи по створенню антикорупційного дорадчого органу при Міністерстві оборони України долучилися представники 13 організацій.

Як передає Укрінформ, про це міністр оборони України Олексій Резніков повідомив у Фейсбуці.
“У п‘ятницю провів засідання робочої групи по створенню антикорупційного дорадчого органу при Міноборони”, - написав він.
За словами міністра оборони, на даний момент до робочої групи вже долучилися представники Проєкту реформи оборонних закупівель, Проєкту посилення доброчесності та професіоналізму в Міноборони, незалежної команди журналістів і юристів-антикорупційників з Бігус Інфо, Центру оборонних стратегій, Українського центру дослідження проблем безпеки імені Дмитра Тимчука, громадської організації “Демократична сокира”, ГО “Стоп корупції”, Центру дослідження армії, конверсії та роззброєння, благодійної організації “Волонтерський рух”, ГО “Разом проти корупції”, Ради громадського контролю Національного антикорупційного бюро, Всеукраїнського об'єднання “Автомайдан” та Асоціації громадського харчування.
Резніков зауважив, що викликів багато. “Тому домовилися рухатися максимально оперативно”, - додав він.
Міністр оборони висловив подяку експертам “за конструктивну роботу і критику, а також за те, що виявили бажання допомогти прописати всі необхідні процедури”.
Усю підготовчу роботу з боку Міноборони доручено забезпечити державному секретарю.
Як повідомляв Укрінформ, 5 лютого Резніков заявив, що подасть у відставку, якщо Президент Володимир Зеленський ухвалить таке рішення.
Раніше видання “Дзеркало тижня” опублікувало матеріал, згідно з яким нібито ціни на закупівлю харчів і надання послуг з харчування для військових у контракті Міноборони перевищують роздрібні у два-три рази.
Невдовзі заступник міністра оборони В’ячеслав Шаповалов, який відповідав за тилове забезпечення Збройних сил, написав заяву про звільнення. 24 січня Кабмін звільнив Шаповалова з посади заступника міністра оборони.
У Державному бюро розслідувань проводять розслідування за фактом оборудок посадовців міністерства і приватних підприємств під час закупівель для військовослужбовців.