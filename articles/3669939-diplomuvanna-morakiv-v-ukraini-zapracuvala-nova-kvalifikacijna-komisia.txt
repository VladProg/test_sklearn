В Україні розпочала роботу оновлена Державна кваліфікаційна комісія моряків. Перший сервісний центр відкрито в Києві, тут будуть проходити іспити на підтвердження/подовження кваліфікації та видача документів за спрощеною процедурою.

Про це повідомляє Укрінформ із посиланням на пресслужбу Міністерства розвитку громад, територій та інфраструктури у Фейсбуці.
«Відсьогодні розпочала роботу повністю оновлена і за складом, і за функціоналом Державна кваліфікаційна комісія моряків при Адміністрації судноплавства. Також змінено підхід до процедури проходження іспитів і отримання кваліфікаційних документів моряків. Відтепер моряк подає документи на розгляд безпосередньо до Адміністрації судноплавства або до сервісних центрів Моррічсервіс», - ідеться в повідомленні.
Зазначається, що нові члени ДККМ є частиною команди Адміністрації судноплавства, тому ніхто не зможе вплинути на рішення за результатами проходження моряком іспиту. Єдиним кваліфікаційним тестом для моряків на підтвердження/подовження кваліфікації є всесвітньо визнаний CES 6.0.
«Це перший етап змін. Реформа передбачає повний перехід від старої системи з непрозорими та забюрократизованими процедурами видачі кваліфікаційних документів моряків до міжнародних стандартів у дипломуванні. Далі – максимальна автоматизація процесів та цифровізація послуг для моряків, що дозволить ліквідувати корупційні ризики через зведення до мінімуму впливу людського фактора», - пояснили в міністерстві.
Як повідомлялось, у січні 2022 року Кабінет Міністрів підтримав постанову про «Деякі питання присвоєння звань особам командного складу морських суден», яка впроваджує комплекс міжнародних вимог та процедур, що дозволяють морякам отримати чи підтвердити професійну кваліфікацію за спрощеним та прозорим механізмом.