Президент Європейської ради Шарль Мішель визначив ключові напрямки підтримки України — йдеться про військову сферу, Формулу миру та євроінтеграцію.

Про це він заявив на спільній з Президентом України Володимиром Зеленським та головою Європейської комісії Урсулою фон дер Ляєн пресконференції у Брюсселі, повідомляє кореспондент Укрінформу.
“Наступні тижні будуть вирішальними, тож нам потрібно зберігати згуртованість, надавати максимальну підтримку за трьома напрямками. По-перше - військовий. Ми вже говорили, що ви (Україна — ред.) отримаєте максимальну кількість зброї - це і системи ППО, і танки, і інша військова техніка... По-друге, просування Формули миру. ...Ми підтримуємо вашу ініціативу, щоб Статут ООН та міжнародне право були дотримані безкомпромісно... Це політична битва, і ми хочемо незабаром провести саміт заради миру, щоб надіслати правильний меседж світу”, - сказав Мішель.
За його словами, третім напрямком має стати євроінтеграція. “Ви зробили вибір - вибір українського народу, який ми почули ще на Майдані. Це вибір свободи, демократії і ЄС. І після початку повномасштабної війни ви подали заявку, щоб стати кандидатом в ЄС. Ця заявка була прийнята, і після цього ви дуже мужньо впроваджуєте реформи, виконуєте наші рекомендації попри війну. Я особисто відстежуватиму цей процес, щоб Єврокомісія і далі моніторила ваш поступ на цьому шляху”, - заявив президент Євроради.
Як повідомляв Укрінформ, Президент України Володимир Зеленський 9 лютого перебуває у Брюсселі. Він виступив перед Європейським парламентом і на засіданні Європейської ради.