Упроваджений для українців у Польщі електронний документ Diia.pl, який підтверджує легальне перебування на території країни, отримав офіційний статус першої цифрової посвідки на проживання.

Як передає Укрінформ, про це віцепрем'єр - міністр цифрової трансформації Михайло Федоров повідомив у Телеграмі.
"Через війну понад мільйон українців переїхали до Польщі. Ми вдячні друзям-полякам за підтримку, яку наші громадяни отримали та продовжують отримувати від вас. Ви зробили все для того, щоб перебування наших родин було комфортним. Навіть у цифровому плані", - наголосив він.
Федоров нагадав, що для українців, які звикли користуватися "Дією", Польща створила в застосунку mObywatel окремий цифровий документ - Diia.pl. Отримують його на основі PESEL (польського ідентифікаційного номера). Цим документом українські біженці можуть підтверджувати свою особу.
Згідно з даними Федорова, за п'ять місяців Diia.pl скористалися понад 80 тисяч українців.
Міністр зауважив, що після надання офіційного статусу першої цифрової посвідки цей документ можна використовувати не тільки для підтвердження особи, а й для перетину кордону, отримання державних послуг та в усіх життєвих ситуаціях, де він є необхідним.
"Ще раз дякуємо нашим польським друзям", - додав віцепрем'єр.
Як повідомляв Укрінформ, у серпні в Польщі планується відкриття стаціонарного офісу, де українці, які виїхали за межі країни через війну, зможуть оформити документи - як закордонний, так і український паспорт.
Фото: Михайло Федоров, Телеграм