У стримінговому музичному сервісі Spotify з'явився плейліст до Дня Незалежності України.

Про це повідомив віцепрем'єр-міністр - міністр цифрової трансформації Михайло Федоров у Телеграмі, передає Укрінформ.
"Нова співпраця United24. Цього разу з одним із найбільшим стримінгових сервісів світу — Spotify. Там з‘явився плейліст United24: Music for Ukraine. Його створили до Дня Незалежності України", - написав Федоров.
За його словами, у плейлісті можна не тільки послухати якісну музику українських і світових виконавців, а й задонатити 24 долари на підтримку лікарів за спеціальним лінком.
Урядовець зазначив, що пісні у списку оновлюватимуться щотижня.
Як повідомлялося, у грудні 2021 року Міністерство закордонних справ України та Український інститут разом з командою онлайн-медіа СЛУХ запустили офіційну сторінку України у Spotify.
Spotify - інтернет-сервіс потокового аудіо (стримінговий сервіс), що дозволяє легально й безкоштовно слухати музичні композиції. Надає послуги легального онлайнового стримінгу аудіозаписів основних світових і незалежних лейблів, включаючи BBC, Sony, EMI, Warner Music Group та Universal. Запущений у жовтні 2008 року шведським стартапом Spotify AB.