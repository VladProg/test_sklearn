Масштаб нашої співпраці є новою історією і для України, і для Європейського Союзу.

Про це заявив Президент Володимир Зеленський за підсумка зустрічі з президентом Європейської ради Шарлем Мішелем, який прибув сьогодні до України з візитом, передає Укрінформ з посиланням на сайт Глави держави.
Вітаючи президента Європейської ради в Києві, Зеленський відзначив, що Мішель є справжнім другом України, а сьогоднішні переговори були змістовними та важливими.

За словами Зеленського, він «поінформував президента Євроради про ситуацію на полі бою, на передовій, про те, якими можуть бути найближчі дії ворога».
Зеленський подякував Шарлю, за готовність незмінно допомагати Україні і українцям. «Від щирого серця вдячний тобі за це. І дякую за глибоке розуміння всіх потреб наших воїнів і за просування нашої політики, політики підтримки України. Що швидше будуть ухвалені необхідні рішення деякими лідерами безпосередньо у Європі щодо оборонного постачання нашим бійцям, українським воїнам, то надійніше ми зможемо гарантувати безпеку нашим людям, безпеку всім європейцям», – заявив Глава держави.

За його словами, окрім оборонних питань, під час зустрічі сторони обговорили подальше посилення санкційного тиску на російську федерацію, кроки для реалізації української формули миру, де Євросоюз може стати одним із потужних лідерів та допомогти розширити коло партнерів, а також двосторонню взаємодію із ЄС та процес європейської інтеграції України, що є пріоритетом для кожного громадянина України.
«Санкції проти росії суттєво зменшують потенціал держави-терориста та мають залишатись одним із ключових захисних інструментів Європи та світу. Тому дуже важливо, щоб санкції були потужними й предметними. Сила таких санкцій має бути такою, яка здатна зупиняти агресію», – наголосив Президент України.






Зеленський зустрівся з президентом Євроради / Фото: ОПУ












































Як повідомив Глава держави, сьогодні було обговорено конкретні рішення, які можуть посилити тиск на росію та її спільників, зокрема Іран, який поки що продовжує постачати іранські дрони для терору. Зеленський висловив сподівання, що десятий санкційний пакет Євросоюзу буде ще ефектнішим.

«Настав час для санкцій проти російської ядерної галузі, проти всіх її галузей, організацій, усіх суб’єктів, які працюють на російську ракетну програму. Також – нові кроки в енергетиці, включно з ембарго на російські енергоносії», – акцентував Президент.
Співрозмовники обговорили конкретні заходи, які могли б забезпечити реалізацію української формули миру.
Глава держави зазначив, що дуже цінує підтримку Євросоюзом української формули, готовність президента Євроради взяти участь і бути одним із лідерів саміту формули миру, який ми обов’язково проведемо і який буде організовано відповідно.

Відео: Офіс Президента
Він висловив сподівання, що не лише країни – члени ЄС, а й держави-кандидати будуть залучені до реалізації формули миру та підтримки відповідних міжнародних зусиль, зокрема резолюції Генеральної Асамблеї ООН, яка готується.
Зеленський також подякував Мішелю за високу оцінку виконання Україною рекомендацій Єврокомісії для набуття членства у Європейському Союзі. За словами Президента України, наступним кроком може стати проміжна позитивна оцінка Євросоюзом зусиль Української держави.
«Я поінформував пана президента про те, які рішення були ухвалені Україною, якого прогресу ми досягли, і зазначив, що вже цьогоріч ми маємо вийти на початок переговорів. Це наша мета щодо членства України в ЄС. Для цього є всі необхідні передумови. У нас є велика мотивація, велике бажання, ми йдемо вперед», – наголосив Зеленський.


Сторони обговорили основні очікування в поточному році, зокрема й посилення енергетичної безпеки на континенті з огляду на російський терор проти українських енергооб’єктів.

Глава держави подякував за великий пакет підтримки українського бюджету з боку Євросоюзу обсягом 18 млрд євро та виділення першого траншу (3 млрд євро).
Лідери також обговорили підготовку до 24-го саміту Україна – ЄС, який відбудеться на початку лютого.
«Очікуємо на дуже конкретні результати, очікуємо на домовленості», – підкреслив Зеленський.
«Я дякую пану президенту, дякую всім європейцям, суспільству, лідерам Європи за всю ту підтримку – військову, політичну, фінансову, гуманітарну, – яка надається нашій державі, нашим людям і допомагає нам зберігати життя, стійкість нашої оборони та соціальну стабільність. Окремо дякую Європейському парламенту за щойно ухвалену резолюцію щодо підтримки створення трибуналу для переслідування за злочин російської агресії проти України. Ми працюємо масштабно, і цей масштаб співпраці є новою історією і для України, і для Європейського Союзу. Глобальне значення нашої співпраці очевидне. А отже, очевидно, що й зусилля, які допомагають цій співпраці, заслуговують на найвищу відзнаку», – резюмував Глава держави.

Зі свого боку президент Євроради зазначив, що з початку повномасштабного вторгнення росії в Україну Європейський Союз відразу обрав шлях мобілізації максимальної підтримки для Української держави.
«Останнім часом Україна отримує важке озброєння, ППО. І я думаю, що потрібно продовжувати в цьому напрямку. Тому що, можливо, наступні тижні стануть визначальними й вирішальними», – додав він.



Крім того, ЄС постійно мобілізує свої фінансові можливості для підтримки України. Мішель нагадав про рішення Євросоюзу виділити Україні у 2023 році макрофінансову допомогу загальним обсягом 18 млрд євро.
Також президент Євроради наголосив на важливості гуманітарної допомоги, підтримки вимушених переселенців, а також політичної підтримки України.

«Ми мобілізували підтримку вибору вашого вільного, суверенного народу стати членом Європейського Союзу. Декілька місяців тому ми надали вам статус кандидата на вступ до ЄС і рішуче налаштовані безпосередньо й тісно співпрацювати з тобою, Володимире, з нашими командами, щоб рухатися вперед. Щоб кожен виконував свою частину роботи якомога швидше», – зауважив Мішель.
На його думку, ще одним важливим аспектом підтримки України є відновлення справедливості. Для цього потрібно діяти на рівні всіх міжнародних організацій, збирати докази, мобілізувати всі правові установи, щоб було відновлено справедливість, заморожено активи всіх осіб, зацікавлених у російській агресії проти України.
«Я сподіваюся, що це заморожування активів допоможе у відбудові України після війни. Для цього Європейська рада також працює», – наголосив Мішель.
Як повідомляв Укрінформ, Володимир Зеленський вручив президенту Європейської Ради Шарлю Мішелю орден "За заслуги" I ступеня. Церемонія нагородження відбулася під час пресконференції лідерів у Києв.

Відео: Офіс Президента



Крім того, на Алеї сміливості у Києві з’явилася табличка з іменем президента Європейської ради Шарля Мішеля.
Фото в тексті: Офіс Президента