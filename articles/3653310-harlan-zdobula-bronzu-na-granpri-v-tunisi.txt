Українська шаблістка Ольга Харлан зійшла на третю сходинку п'єдесталу Гран-прі.

«Бронза», яку виборола наша олімпійська чемпіонка в Тунісі, стала 26-ю в її кар’єрі медаллю на турнірах серії змагань Міжнародної федерації фехтування (FIE), передає Укрінформ.
На шляху до п’єдесталу спортсменка провела шість переможних поєдинків у групі та п’ять у плей-офф, зокрема в 1/4 зуміла перевернути бій, в якому поступалася 10:13 віцечемпіонці Олімпіади в команді та бронзовій медалістці останнього чемпіонату Європи в особистій першості Сарі Бальзер з Франції (15:14).
Харлан була дуже близька до виходу у фінал, знову продемонструвавши відчайдушний камбек з рахунку 9:13 до 13:13, але в кінцівці фортуна була на боці іспанки Лусії Мартін-Португес - переможниці Кубка світу в Алжирі (14:15).
Відзначимо, що востаннє титулована українська фехтувальниця сходила на п’єдестал в особистій першості на змаганнях такого рівня 10 січня 2020 року, коли перемогла на Гран-прі у Монреалі.
Фото: facebook.com/olympicua.