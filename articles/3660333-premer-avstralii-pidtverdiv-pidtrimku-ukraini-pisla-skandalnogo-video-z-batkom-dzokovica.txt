Прем`єр-міністр Австралії Ентоні Албаніз підтвердив підтримку України та розкритикував прихильників вторгнення рф після того, як з’явилося відео, на якому батько тенісиста Новака Джоковича позує на Australia Open з уболівальниками з російськими прапорами.

Про це повідомляє Reuters, передає Укрінформ.
"Я підкреслюю, що Австралія підтримує народ України. Це позиція Австралії, і Австралія однозначно підтримує верховенство міжнародного права. Ми не хочемо бачити жодної підтримки російського вторгнення в Україну, яке має руйнівний вплив на народ України", — сказав Албаніз на пресконференції після того, як журналіст запитав, чи слід депортувати батька тенісиста Срджана Джоковича через те, що той фотографувався з уболівальниками з російськими прапорами в Мельбурн-парку.
Водночас Албаніз не відповів прямо на запитання про те, чи слід депортувати Срджана Джоковича, пише агентство.
Срджан Джокович заявив у п'ятницю, що не буде присутній на півфіналі Australian Open, де гратиме його син, а натомість буде "дивитися з дому". Сам тенісист відмовився від коментарів.
Поліція допитала чотирьох уболівальників, помічених із "неприйнятними прапорами та символікою" після чвертьфінального матчу в середу між росіянином Андрієм Рубльовим та фаворитом Джоковичем, повідомили організатори Tennis Australia.
Посол України Василь Мирошниченко у коментарі CNN у п’ятницю заявив, що інцидент є провокацією і «проливає негативне світло на самого Новака, який готується до свого півфіналу». За словами дипломата, потрібно розвіяти спекуляції і зробити заяву щодо того, яка у тенісиста позиція стосовно розв`язаної рф війни в Україні. Також Мирошниченко додав, що хотів би почути вибачення від Новака Джоковича.
«Звичайно, син не може бути відповідальним за гріхи свого батька, але він, можливо, має таку ж думку, як і його батько. Я думаю, що світ повинен знати, яка в нього позиція», - сказав український посол.
Напередодні батько тенісиста Новака Джоковича Срджан Джокович був помічений під час фотографування поряд із чоловіком, який тримав російський прапор із зображенням президента рф володимира путіна та одягнений у футболку з провоєнним символом Z.
Організатори Australian Open нагадали гравцям та уболівальникамв про політику турніру щодо прапорів після появи відео з батьком Джоковича.
У п'ятницю організатори Tennis Australia заявили, що «продовжують домагатися безпеки вболівальників на змаганнях і підтверджують свою позицію щодо заборони прапорів білорусі та росії».
російські та білоруські спортсмени можуть змагатися у нейтральному статусі на Australia Open, хоча їхні прапори заборонені на території турніру після скарги посла України в Австралії минулого тижня.
Джокович був депортований напередодні турніру минулого року через відсутність вакцинації від COVID-19 і отримав трирічну заборону на поїздки до Австралії. Однак ця заборона була скасована в листопаді, що дозволило йому брати участь у змаганнях цього року.