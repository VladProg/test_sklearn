росія хоче довести, що демократія, верховенство права та права людини є фальшивими цінностями. Відтак треба створити дієві правові механізми, щоб зупинити звірства і покарати тих, хто їх скоював.

Про це під час чергової сесії ПАРЄ заявила в четвер очільниця Центру громадянських свобод, лауреат Нобелівської премії миру Олександра Матвійчук, передає кореспондент Укрінформу.
“У XX столітті цивілізований світ зробив вагомий крок до утвердження права та справедливості. На Нюрнберзькому трибуналі були засуджені воєнні злочинці нацистського режиму, який упав. У XXI столітті ми маємо піти далі. Правосуддя не має залежати від того, наскільки сильний російський режим. Ми не маємо чекати. Потрібно створити спеціальний трибунал щодо злочину агресії зараз та притягнути путіна, лукашенка та інших винних у цьому злочині до відповідальності”,- наголосила Матвійчук.
Вона додала, що це “сміливий крок”, але його потрібно зробити, бо це правильна річ. За словами спікерки, Рада Європи, як міжнародна організація, що відстоює демократію, верховенство права та права людини, “має відіграти у цьому ключову роль”.
Матвійчук зазначила, що, крім злочину агресії, є інші міжнародні злочини – воєнні, злочини проти людяності та геноцид - і всі ці злочини не повинні залишитися тільки в архівах і звітах міжнародних організацій.


“Ми маємо забезпечити справедливість усім жертвам міжнародних злочинів. Незалежно від того, хто вони, їхнього соціального статусу, виду злочину та жорстокості, якої вони зазнали, і чи цікавиться медіа та суспільство їхньою справою. Ми маємо повернути людям їхні імена. Бо життя кожної людини має значення”, - підкреслила Матвійчук.
Очільниця Центру громадянських свобод зазначила, що держави-члени Ради Європи мають допомогти правовій системі України, щоб вона була спроможна ефективно розслідувати та притягати до відповідальності за воєнні злочини, злочини проти людяності та геноцид. Для цього належить залучити міжнародний елемент на рівень національного розслідування та правосуддя. Крім того, потрібно створити гібридний механізм, де національні слідчі здійснюють розслідування разом із міжнародними слідчими, а національні судді відправляють правосуддя разом із міжнародними суддями.
Матвійчук підкреслила, що ПАРЄ має заявити про необхідність збільшення технічної підтримки і фінансування для зміцнення спроможності перевантажених українських правоохоронних органів, щоб у співпраці з міжнародними партнерами й громадянським суспільством розслідувати численні міжнародні злочини та забезпечити справедливість для кожного.
“Сприяти досягненню справедливості мають Міжнародний кримінальний суд та національні суди європейських країн, які можуть розглянути багато справ у порядку універсальної юрисдикції”,- наголосила вона.
Як повідомляв Укрінформ, в ухваленій у четвер ПАРЄ резолюції "Правові аспекти та аспект прав людини в агресії російської федерації проти України" підкреслюється, що військово-політичне керівництво російської федерації та білорусі, причетне до розв'язання агресивної війни проти України, має бути притягнуте до відповідальності у спеціально створеному для цього міжнародному трибуналі.