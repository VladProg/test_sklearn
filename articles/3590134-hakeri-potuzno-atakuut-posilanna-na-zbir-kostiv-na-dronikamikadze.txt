Хакери ведуть потужні DDoS-атаки на посилання на збір коштів у monobank на закупівлю дронів-камікадзе від волонтера Сергія Притули, активіста Сергія Стерненка та блогера Ігоря Лаченкова.

Як передає Укрінформ, про це повідомив у Телеграмі співзасновник monobank Олег Гороховський.
"Потужні DDoS за посиланнями Лачена, Притули, Стерненка. Паразитне навантаження DDoS на monobank доходить до 6 млн пакетів у хвилину на вхід + трафік 11 Гбіт у хвилину. Це в 35 разів більше штатних показників", - повідомив Гороховський.
Станом на 14:15 Фонд Сергія Притули зібрав 33,5 млн грн, Стерненко — 24,2 млн грн.
Як повідомлялось, Фонд Притули, Стерненко й Лаченков збирають кошти на українські дрони-камікадзе RAM II UAV. «Друзі, збираємо на помсту!!! Ми планували з Сергієм Стерненком розпочати цей збір 12 жовтня, але бункерний виродок вніс свої корективи. РОЗПОЧИНАЄМО ВЖЕ!!!» — написав Притула у Телеграмі.