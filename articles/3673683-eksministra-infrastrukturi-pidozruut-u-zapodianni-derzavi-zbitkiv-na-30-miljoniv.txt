Колишній міністр інфраструктури України та його перший заступник підозрюються в заподіянні державі збитків на суму 30 мільйонів доларів.

Як передає Укрінформ, про це Спеціалізована антикорупційна прокуратура повідомила в Телеграмі.
"22 лютого 2023 року за процесуального керівництва прокурора САП детективи Національного антикорупційного бюро України повідомили про підозру у зловживанні владою та службовим становищем, які завдали державі понад 30 млн дол. США збитків, колишньому міністру інфраструктури України та його колишньому першому заступнику", — ідеться в повідомленні.
Дії експосадовців кваліфіковані за ознаками злочину, передбаченого ч.2 ст. 364 (зловживання владою або службовим становищем, що спричинило тяжкі наслідки) Кримінального кодексу України.
У зв'язку з тим, що місцеперебування колишнього першого заступника міністра не встановлене, підозра йому оголошена в порядку ст. 135, ст. 278 Кримінального процесуального кодексу України.
За даними слідства, у 2015 році тогочасний міністр спільно зі своїм заступником, який також був головою Тарифної ради Міністерства інфраструктури видав наказ, що дозволяв приватним компаніям стягувати половину ставки корабельного збору із суден у морському порту «Південний».
Наказ був виданий попри те, що акваторія морського порту «Південний» є державною власністю та перебуває в користуванні Адміністрації морських портів України, відповідно до чого право на збори належить винятково держпідприємству.
Згідно ж із наказом, державному підприємству призначалася всього частина коштів, іншу частину стягували приватні компанії. Унаслідок таких дій держава зазнала збитків на суму понад 30 млн доларів, що підтверджено висновками експертиз.
Як додали в НАБУ, слідство встановило, що наказ був ухвалений не лише без належного економічного обґрунтування, а й усупереч зауваженням департаменту економіки та фінансів Мінінфраструктури й Адміністрації морських портів. При цьому одним із бенефіціарних власників згаданих приватних компаній виявився підозрюваний у справі про корупцію в Державній продовольчо-зерновій корпорації України, який перебуває в розшуку та під санкціями Ради національної безпеки і оборони.
Зазначається, що розслідування зловживань в Мінінфраструктури детективи НАБУ розпочали восени 2019 року. Для цього були витребувані матеріали зі Служби безпеки України та Національної поліції, які намагалися закрити відповідні провадження.
«Відтоді НАБУ неодноразово зверталося до Кабінету Міністрів, Міністерства юстиції, Міністерства інфраструктури, ДП «АМПУ», аби вони припинили дію незаконної схеми. Однак відомства не прислухались до аргументів бюро, не скасували протиправний наказ та не подали позови про повернення приватними компаніями безпідставно отриманих сум корабельного збору», — зауважили у відомстві.
За результатами експертизи, збитки на суму 30 млн доларів були виявлені лише за 2017-2021 роки. Слідство продовжує досліджувати наслідки дії схеми.
Як повідомлялося, у 2015 році посаду міністра інфраструктури України обіймав Андрій Пивоварський, його першим заступником був Володимир Шульмейстер.