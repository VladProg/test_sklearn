Український співак, композитор Антон Вельбой став амбасадором проєкту «Збережіть українську культуру».

Про це повідомляє пресслужба Міністерства культури та інформаційної політики, передає Укрінформ.

«Культура, як і мова та територія, є неодмінними складовими для ідентифікації українського народу. Я впевнено можу сказати, що ми талановита нація та багаті на культурні пам’ятки - нам є чим пишатися! Тому сьогодні, коли наша країна переживає трагічні часи, коли російські прибульці намагаються знищити наше коріння, руйнуючи театри, музеї, будинки культури, ми маємо об’єднуватися. У кожного свій фронт, і я як артист, усвідомлюю свою соціальну місію, тому приєднуюсь до проєкту. Б, ми маємо докласти максимум зусиль, щоб зберегти нашу історію, щоб майбутні покоління не забували, хто ми та звідки», - сказав співак.

Як зазначається, наразі музикант перебуває з гастролями у Канаді й на своїх концертах долучиться до збору коштів на відбудову зруйнованих російською федерацією українських пам’яток та об’єктів культури.
У міністерстві додають, що це вже четвертий лідер суспільної думки, який долучився до проєкту. Так, до збору коштів вже долучилися Святослав Вакарчук, гурт Kalush Orchestra, реп-виконавець Skofka.
Як повідомляв Укрінформ, проєкт «Збережіть українську культуру», був презентований наприкінці серпня. Він спрямований на залучення благодійних коштів для відбудови пам'яток культурної спадщини в Україні.