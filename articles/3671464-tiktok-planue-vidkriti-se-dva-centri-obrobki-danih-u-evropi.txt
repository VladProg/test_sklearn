У китайській соціальній мережі TikTok у п’ятницю заявили про плани щодо відкриття двох центрів обробки даних у Європі.

Як передає Укрінформ, про це повідомляє Reuters.
За словами керівника вищої ланки TikTok, такий крок допоможе зменшити занепокоєння щодо безпеки даних користувачів і пом’якшити регулятивний тиск на компанію.
TikTok намагався запевнити уряди та регуляторів у тому, що особисті дані користувачів не можуть бути доступними, і що їх вмістом не може маніпулювати Комуністична партія Китаю чи будь-хто інший під впливом Пекіна.
Додаток TikTok, що належить китайській приватній холдинговій інтернет-компанії ByteDance, має на меті розширити європейське сховище даних, повідомив генеральний менеджер TikTok з операцій у Європі Річ Вотерворт у своєму блозі.


Він додав, що наразі компанія знаходиться на ранньому етапі завершення створення другого центру обробки даних в Ірландії на додаток до сайту, про який було оголошено торік.
За словами Вотерворта, компанія має наміри провести переговори про створення третього центру обробки даних на території Європи.
Переміщення даних користувачів TikTok у Європі почнеться у 2023 році і завершиться у 2024 році.
У п’ятницю компанія також повідомила про 125 мільйонів активних користувачів на місяць у ЄС в період із серпня 2022 року до січня 2023 року. Такі показники призвели до більш суворих правил ЄС щодо онлайн-контенту, відомих як Закон про цифрові послуги.
Як повідомляв Укрінформ, в TikTok пообіцяли збільшити протидію дезінформації щодо російсько-української війни.
Фото: shutterstock.com