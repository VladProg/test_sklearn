Після ухвалення закону «Про медіа» Україні залишилося врегулювати сферу реклами, що закриє всі вимоги з боку Євросоюзу стосовно аудіовізуальних послуг.

Про це повідомив міністр культури та інформаційної політики Олександр Ткаченко в ефірі телемарафону «Єдині новини», передає Укрінформ.
«Перед нами ще стоїть завдання ухвалення закону по рекламі, який виконає всі вимоги європейської директиви щодо аудіовізуальних послуг. Так само це надолужить прогалини щодо регуляції в інтернет-просторі», - сказав він.
Міністр зауважив, що закон містить параграфи, спрямовані на протидію російській пропаганді, які надають можливість українському медіарегулятору реагувати на контент пропагандистів.
«Хотів би наголосити: це демократичний закон, і жодних заборон чи змін, якщо це не стосується російської пропаганди, там не існує », - підкреслив Ткаченко.
Він також нагадав, що ухвалений документ унормовує інші законодавчі акти, які діяли з 1990-х рр. За словами очільника МКІП, закон «Про медіа» став дороговказом у розвитку українських ЗМІ.
Як повідомляв Укрінформ, Верховна Рада 13 грудня ухвалила закон «Про медіа». 29 грудня його підписав Президент Володимир Зеленський.
Документ визначає правові засади діяльності в Україні суб’єктів у медіасфері, а також засади державного управління, регулювання та нагляду в цій галузі.