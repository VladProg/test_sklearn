У місті Лугано (Швейцарія) відкрили експозицію з понад 100 творів українських митців.

Про це повідомляє пресслужба Львівської ОВА, передає Укрінформ.
«У швейцарському місті Лугано відкрили експозицію творів українських митців під назвою Orizzonti («Горизонти»). Метою експозиції є культурна дипломатія, демонстрація майстерності українських митців у живописі та скульптурі і залучення фінансування для підтримки митців та допомоги українцям, які постраждали через війну», - йдеться у повідомленні.

У виставці представили 106 творів живопису та скульптури 45 художників з різних міст України, зокрема Львова, Києва, Харкова, Сєвєродонецька, Маріуполя, Херсона, Одеси, Полтави, Тернополя, а також із Криму, Волині, Закарпаття.

Як розповіла куратор проєкту Христина Береговська, роботи живопису та скульптури відібрали з-поміж 1000, які надіслали митці з усієї України.

«50% від вартості проданої роботи повернеться митцям, а інші 50% ми спрямовуємо на вирішення соціальних потреб у координації з адміністрацією. Це може бути допомога у протезуванні людей, які через війну втратили кінцівки, а може бути й стипендія на навчання молодим українцям, які втратили своє житло та батьків під час війни. Тому ми зацікавлені одночасно і представити на цій експозиції твори митців різних вікових генерацій, різного рівня визнання та відповідно різної цінової політики», – зазначила Береговська.
Виставка відбувається з ініціативи Львівської обласної військової адміністрації у межах мистецького проєкту «Ми і Світ» та за підтримки асоціації Amicizia dei Popoli.
Експозиція триватиме до 3 лютого.
В ОВА нагадують, що у грудні під час благодійного аукціону, який також організували у межах проєкту культурної дипломатії «Ми і світ», вдалося зібрати 1 млн грн на апарат для догляду за передчасно народженими дітьми та 10 тепловізорів для 24 бригади ЗСУ.
Фото: loda.gov.ua