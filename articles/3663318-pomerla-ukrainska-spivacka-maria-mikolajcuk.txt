Померла відома співачка та акторка з Буковини Марія Миколайчук, дружина відомого українського актора Івана Миколайчука.

Про це у Фейсбуці повідомила Чернівецька облрада із посиланням на племінника Івана Миколайчука, Михайла Грицюка, передає Укрінформ.

«Померла відома співачка та акторка з Буковини Марія Миколайчук. Дружина видатного актора, сценариста та кінорежисера пішла з життя сьогодні, 1 лютого, близько сьомої години ранку», - повідомила облрада.
Зазначається, що Марія Миколайчук померла на 81-ому році життя після довготривалої хвороби.
Марія Миколайчук (Карп’юк) народилася 8 квітня 1941 року у селі Витилівка, Кіцманського району Чернівецької області. Закінчила студію при Чернівецькому музично-драматичному театрі імені Ольги Кобилянської, де працювала акторкою. У 1961 році почала співати в Українському народному хорі імені Григорія Верьовки. Згодом стала учасницею фольклорного вокального тріо «Золоті ключі» (з Ніною Матвієнко й Валентиною Ковальською).
У цьому складі вони знімалися у стрічках «Пропала грамота», «Дівочі мрії», «Тріо «Золоті ключі» та інші.
У 2005 році Марія Миколайчук отримала звання народної артистки України. 2021-го зіграла у фільмі Романа Балаяна «Ми є. Ми поруч».