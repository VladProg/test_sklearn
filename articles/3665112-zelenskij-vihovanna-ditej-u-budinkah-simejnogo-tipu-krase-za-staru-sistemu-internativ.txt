Виховання дітей у дитячих будинках сімейного типу точно є значно кращим, чим стара система інтернатів.

Про це Президент Володимир Зеленський заявив у відеозверненні, передає Укрінформ з посиланням на сайт Глави держави.

Відео: Офіс Президента
Він відзначив, що наразі готується більша інтеграція України до внутрішнього ринку ЄС. За його словами, це - більші доходи українських компаній, більше виробництво та робочі місця в нашій країні, це доходи державного і місцевих бюджетів, - тобто це те, що робить Україну реально міцнішою.
«І для мене дуже важливо, що є конкретика (у стосунках з партнерами - ред.) і щодо таких напрямів, як, наприклад, заміна системи дитячих інтернатів у нашій країні іншою системою – більш цивілізованою та дружньою до дітей, які, на жаль, не мають батьківського піклування. У дітей має бути родина. Виховання дітей у дитячих будинках сімейного типу – це точно значно краще, ніж стара система інтернатів», - зазначив Зеленський.
Президент уточнив, що Україна зробить цю реформу разом із Євросоюзом.
«Буде створений відповідний офіс, який буде відповідати за цю реформу. І вже окреслені попередні домовленості щодо цієї реформи», - поінформував глава української держави.
Як повідомлялося, 2 лютого Зеленський заявив, що Європейська комісія надасть Україні допомогу в реформуванні системи опіки над дітьми й створенні будинків сімейного типу.