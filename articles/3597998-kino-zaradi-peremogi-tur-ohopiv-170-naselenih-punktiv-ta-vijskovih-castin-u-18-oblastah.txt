У межах Національного туру «Кіно заради Перемоги!», який розпочався 6 серпня, відбулось 906 кінопоказів 41 українського повнометражного фільму.

Про це повідомляє Укрінформ.
Метою виїздних кінопоказів організатори туру визначили моральну підтримку глядачів у період повномасштабної російсько-української війни, донесення мотиваційних меседжів захисникам України, внутрішньо переміщеним особам, консолідацію усіх заради Перемоги.


Майже всі покази для військових відвідували зірки українського кінематографа – амбасадори проєкту, зірки українського театру і кіно Ада Роговцева, Ірма Вітовська, Ахтем Сеітаблаєв, Богдан Бенюк та Олексій Тритенко. Щире спілкування кінозірок з українськими воїнами стало найбільш важливими емоційними моментами туру, а зустрічі тривали годинами.


«Вітчизняне кіно – це ми про нас самих нам самим. Це дуже важливо - об‘єднатися, спізнатися, полюбити самих себе і повірити в себе! Адже нам треба вистояти і Перемогти!», - упевнена улюблениця мільйонів Ада Роговцева, Герой України, яка до військових у прифронтову зону почала їздити з командою з літа 2014 року.

Ада Роговцева

Із 6 серпня до 20 жовтня вітчизняні фільми у межах туру привезли у 170 населених пунктів 18 областей України. «Кіно заради Перемоги!» побувало у Вінницькій, Київській, Житомирській, Хмельницькій, Закарпатській, Тернопільській, Черкаській, Рівненській, Чернівецькій, Львівській, Запорізькій, Волинській, Харківській, Одеській, Дніпропетровській, Чернігівській, Івано-Франківській, Полтавській областях та Києві.


Режисер й актор Ахтем Сеітаблаєв каже: «Кіно заради перемоги!» - це винятковий за своїм охопленням безпрецедентною кількістю кінопоказів і змістом проєкт, що демонструє наочний приклад потужної мотивації та емоційної підтримки тих, хто найбільше цього потребує». Ірма Вітовська констатує, що «кіно працює, як терапія, реабілітація, мотивація та консолідація суспільства і його інтеграція у власний культурний код, просвіту та, звісно, дарує настрій і мрію».

Ахтем Сеітаблаєв


На представлення фільмів та для спілкування з глядачами приїжджали також Катерина Степанкова, Заза Буадзе, Віолета Кіртока, Михайло Іллєнко, Марина Кошкіна, Андрій Мостренко, Андрій Суярко, Лариса Руснак, Олександр Кришталь, Олесь Санін, Костянтин Лінартович, Роман Ясіновський та інші.


«Творче переосмислення українського буття, творчий пошук українських сенсів - одвічних і сьогоденних, - створює спільний культурний простір, якого так бракувало нашій країні і який багато важить у ствердженні нації. «Кіно заради Перемоги!» - проєкт, спрямований саме на створення єдиного культурного простору. Для мене було честю бути залученою до нього», - коментує режисерка й акторка Катерина Степанкова.

Демонстрацією особливої поваги до місії туру в контексті підтримки українських військових від кінематографістів стало надання для демонстрації у військових частинах допрем’єрних та прем’єрних фільмів: «Вітер зі сходу» режисерки Катерини Степанкової, «Щедрик» режисерки Олесі Моргунець-Ісаєнко, «Небо. Парасолька» режисера Зази Буадзе, «Обмін» режисера Володимира Харченко-Куликовського, «Снайпер. Білий ворон» режисера Мар’яна Бушана та «Я працюю на цвинтарі» режисера Олексія Тараненка.

Особливо важливою під час реалізації туру була системна і плідна взаємодія з підрозділами Національної гвардії України та Збройних сил України, завдяки котрій для українських військових відбулися численні кінопокази і зустрічі з кінозірками у багатьох куточках України.


Руслан Музичук, полковник, прес-секретар Національної гвардії України, коментує: «Ми вдячні організаторам, які за короткий час реалізували цей масштабний тур. А також амбасадорам проєкту - акторам і режисерам Аді Роговцевій, Ірмі Вітовський, Богдану Бенюку, Ахтему Сеітаблаєву, Олексію Тритенку та іншим, чия присутність допомагала перетворити кінопокази на яскраві та емоційні заходи для наших воїнів. Це дуже допомагало зарядити їх позитивом».

Богдан Бенюк


Ознакою кількісного та якісного поширення туру стала активна співпраця оргкомітету проєкту з координаторами від військово-цивільних адміністрацій 18 областей України та міста Київ. Завдячуючи небайдужості, фаховості і активності координаторів та волонтерів проєкту від областей ефективно втілена модель дистанційних показів у 170 містах, містечках та селищах України. До проєкту міг долучитися кожен охочий, звернувшись в оргкомітет туру та отримавши необхідну документацію, контент та роз’яснення. У такий спосіб в Україні формується нова волонтерська мережа популяризації українського кіно (здебільшого в містечках і селищах, де нема кінотеатрів).

Андрій Різоль

«Тур такого масштабу, географії, інтенсивності подій, а головне, - з таким важливим мотиваційним та консолідуючим наповненням, відбувся в Україні вперше, - каже Андрій Різоль, продюсер, Голова Асоціації «Дивись українське!» - Враховуючи ще й зовсім непрості умови організації туру у військовий час, ми надзвичайно раді, що все вдалося реалізувати на високому організаційному рівні, з максимальним залученням кінозірок і абсолютною вірою у Перемогу».


Полковник з Центру морально-психологічного забезпечення Збройних сил України Володимир Матвійчук коментує: «Ми маємо потужну зброю у вигляді українських фільмів, що відкриває українському бійцю та пересічному громадянину очі. Між вибухами, авіанальотами та артобстрілами ми переміщувалися на відновлення на полігон, або у Пункт постійної дислокації, щоб подивитися українське кіно, відволіктися, перелаштуватися, поспілкуватися з акторами. Це пришвидшує відновлення та допомагає думати та розмовляти не лише на тривожні теми. «Кіно заради Перемоги!» дає розуміння, як народжуються символи нації, якими керуємось і досі: сміливість, згуртованість та небайдужість!»


Емоційним і символічним етапом Національного туру «Кіно заради Перемоги!» став кінопоказ на честь Дня захисників і захисниць України у Національному музеї народної архітектури та побуту України. Просто неба демонструвались дві повнометражні стрічки – фільм-казка «Пекельна Хоругва, або Різдво Козацьке» режисера Михайла Кострова та фільм «Снайпер. Білий ворон» режисера Мар’яна Бушана.
Стрічки представили творчі групи. Також глядачі побачили короткометражну новелу нового документального проєкту «Культура vs війна» режисера Кадіма Тарасова (герой новели - режисер, продюсер та актор Ахтем Сеітаблаєв, який особисто представив стрічку).


Національний тур «Кіно заради Перемоги!» проводиться за ініціативи Офісу Президента України, Державного агентства України з питань кіно, Асоціації «Дивись українське!» за підтримки фонду «МХП-Громаді» та компанії «Делойт» в Україні, за сприяння компанії «Вавілон,» ГО «УкрКіноФест», ГО «Спілка підприємців теле та кіноіндустрії» підрозділів ЗСУ та Національної гвардії України у взаємодії з обласними військово-цивільними адміністраціями та Національною поліцією України.

«Українське кіно має жити. І доки його дивляться – воно живе. Ми раді бути співорганізаторами Національного туру «Кіно заради Перемоги!», й вже довели, що цей тур – вітчизняний рекордсмен за масштабом та рівнем організації, адже трохи більше ніж за два місяці відбулося більше 900 показів у різних куточках нашої країни, - коментує Марина Кудерчук, голова Державного агентства України з питань кіно. - Особливо важливо, що перегляд стрічок став своєрідною терапією для наших захисників з Нацгвардії та ЗСУ, а також для переселенців. Кіно тут відіграє консолідуючу для нації роль. Будемо працювати далі на культурному фронті, наближаючи нашу Перемогу!»


У межах Національного туру «Кіно заради Перемоги!» було продемонстровано 41 повнометражний фільм. Усі продемонстровані стрічки створені за державної підтримки: «Чорний ворон» режисера Тараса Ткаченка, «Кіборги» режисера Ахтема Сеітаблаєва, «Крути 1918» режисера Олексія Шапарєва, «Захар Беркут» режисерів Ахтема Сеітаблаєва та Джона Вінна, «Сторожова застава» режисера Юрія Ковальова, «Пригоди S Миколая» режисера Семена Горова, «Безславні Кріпаки» режисера Романа Перфільєва, «Мати Апостолів» режисера Зази Буадзе, «Гуцулка Ксеня» режисерки Олени Дем’яненко, «Іван Сила» режисера Віктора Андрієнка, «Східняк» режисера Андрія Іванюка, «Пекельна Хоругва, або Козацьке Різдво» режисера Михайла Кострова, «Черкаси» режисера Тимура Ященко, «Поводир» режисера Олеся Саніна, «Бобот та енергія Всесвіту» режисера Максима Ксьонди, «Микита Кожум’яка» режисера Манука Депояна, «Мої думки тихі» режисера Антоніо Лукича, «Толока» режисера Михайла Іллєнка, «Фокстер і Макс» режисера Анатолія Матешка, «Заборонений» режисера Романа Бровка, «Чужа молитва» режисера Ахтема Сеітаблаєва, «Пригоди козаків» режисера Володимира Дахно, «Дзідзіо Контрабас» режисера Олега Борщевського, «Віддана» режисерки Христини Сиволап, «Віктор робот» режисера Анатолія Лавренішина, «Викрадена принцеса» режисера Олега Маламужа, «Фортеця Хаджибей» режисера Костянтина Коновалова, «11 дітей з Моршина» режисера Аркадія Непиталюка, «Шляхетні волоцюги» режисера Олександра Березаня, «Додому» режисера Нарімана Алієва, «Міф» режисерів Леоніда Кантера та Івана Яснія, «Атлантида» режисера Валентина Васяновича, «Гірська жінка на війні» режисера Бенедикта Ерлинґссон, «Антон і червона химера» режисера Зази Урушадзе, «Передчуття» режисера Вячеслава Криштофовича, «Вітер зі сходу» режисерки Катерини Степанкової, «Щедрик» режисерки Олесі Моргунець-Ісаєнко, «Небо. Парасолька» режисера Зази Буадзе, «Обмін» режисера Володимира Харченко-Куликовського, «Снайпер. Білий ворон» режисера Мар’яна Бушана та «Я працюю на цвинтарі» юежисера Олексія Тараненка.

«Ми швидко дорослішаємо, вчимося приймати складні рішення, пізнаємо нові грані себе як українців. Для цього процесу культура й особливо кінематограф має принципове значення, - каже Тетяна Волочай, директорка благодійного фонду «МХП – Громаді» . - Тому для нас важливо підтримувати культурні кінопроєкти такого масштабу. Вони дають можливість широкому колу українців доторкнутися до нашого кіно, усвідомити його, прожити. Подібними проєктами ми розширюємо аудиторію й через великі екрани, діалоги та сюжетні перипетії поширюємо наш культурний код туди, де колись такі покази видавалися неможливими. І кожен з 906 показів – наша маленька, але впевнена Перемога!»


Тур підтримали великі вітчизянні мережі – «Multiplex», «КиївКіноФільм» та «Лінія кіно», сформувавши окремі програми показів українських фільмів у своїх кінотеатрах в межах туру по всій Україні.

Тур «Кіно заради Перемоги!» продовжуватиметься показами для військових.

Фото надані організаторами