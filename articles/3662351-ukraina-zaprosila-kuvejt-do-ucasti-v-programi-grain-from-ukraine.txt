Cпеціальний представник України з питань Близького Сходу та Африки Максим Субх у телефонній розмові закликав заступника міністра закордонних справ Кувейту Мансура Аль-Отайбі до участі в програмі Grain from Ukraine.

Як повідомляє Укрінформ, про це йдеться у повідомленні МЗС України.
Відповідно до нього, спецпредставник України поінформував про поточну ситуацію в Україні на тлі триваючої російської збройної агресії, а також про започаткування Президентом України міжнародної ініціативи, спрямованої на її припинення та покарання винних у її вчиненні. Окремо Субх довів до співрозмовника інформацію про хід реалізації Формули миру, кінцевою метою якої є встановлення справедливого миру на основі статуту ООН та норм міжнародного права.
Сторони обмінялися думками про перспективи активізації співпраці між Україною та Кувейтом у політичній та економічній сферах. Кувейтську сторону було також запрошено до участі у програмі Grain from Ukraine та проєктах із відновлення України, відзначило МЗС.
Крім цього, співрозмовники обговорили останній розвиток ситуації на Близькому Сході, зазначається в повідомленні. Український дипломат подякував кувейтській стороні за рішення уряду Держави Кувейт направити гуманітарну допомогу для потреб енергетичного сектору України, а також звернувся з проханням щодо можливого збільшення такої допомоги.
У свою чергу, Мансур Аль-Отайбі відзначив підтримку Кувейтом запропонованої Президентом України Володимиром Зеленським Формули миру та підкреслив важливість її імплементації шляхом залучення якомога ширшого кола міжнародних учасників. Він також наголосив на солідарності Кувейту з Україною у контексті збройної агресії рф, яка є грубим порушенням принципів Статуту ООН.
У Міністерстві підкреслюють, що переговори відбулися на продовження виконання домовленостей, досягнутих під час телефонної розмови між міністрами закордонних справ Дмитром Кулебою та шейхом Салемом Ас-Сабахом 23 січня.
Як повідомлялось, програма Grain from Ukraine ініційована Президентом України. Вона передбачає закупівлю українського зерна країнами-партнерами та передачу його державам, що переживають гуманітарну кризу. Програма реалізується в партнерстві з World Food Program під егідою ООН.