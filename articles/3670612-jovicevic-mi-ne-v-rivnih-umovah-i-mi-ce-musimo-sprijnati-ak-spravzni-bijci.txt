Завтра «Шахтар» зіграє проти «Ренна» у Лізі Європи.

Головний тренер «Шахтаря» Ігор Йовічевіч розповів про підготовку команди до матчу 1/16 фіналу Ліги Європи проти «Ренна». За його словами, суперники перебувають не за рівних умов перед грою, повідомляє УЄФА, передає Укрінформ.
«Декілька місяців грати в Лізі чемпіонів й Лізі Європи – це дуже велика річ для нас, для нової команди, що зібралася пів року тому. І ми не хочемо зупинятися, а хочемо думати, що неможливе може стати можливим. Ми не в рівних умовах, але взагалі життя зараз не складається в рівних умовах. Дві країни – Франція та Україна – не є в рівних умовах, і ми це мусимо сприйняти як справжні бійці. Звісно, що в «Ренна» триває чемпіонат, вони в іншому тонусі – чотири дні тому зіграли останній матч. Ми свій останній зіграли 23 листопада проти «Ворскли», і це достатньо багато часу без офіційних поєдинків. Фаворити не завжди виграють, ми довели це у Лізі чемпіонів. Щоб перемогти, фаворит має бути кращим під час матчу, але часом буває навпаки і перемагає команда, у гравців якої мотивація вища, ніж у зірок суперника, який вважається безперечним фаворитом», - сказав Йовічевич.

Матч «Шахтар» – «Ренн» відбудеться 16 лютого у Варшаві на стадіоні Війська Польського. Початок зустрічі о 19:45 за київським часом. Поєдинок розсудить боснійська бригада суддів на чолі з Ільфаном Пельто.


Як повідомляв Укрінформ, матч-відповідь відбудеться у Франції 23 лютого. Початок матчу – о 22:00 за Києвом.
Фото: shakhtar.com