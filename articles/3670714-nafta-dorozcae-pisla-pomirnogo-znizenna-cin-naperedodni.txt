Ціни на нафту зростають у четвер, 16 лютого, відновлюючись після помірного зниження напередодні, викликаного даними про різке збільшення запасів нафти в США минулого тижня.

Як передає Укрінформ, про це повідомляє enkorr.



Вартість квітневих ф'ючерсів на сорт Brent на лондонській біржі ICE Futures складає $85,85 за барель, що на $0,47 (0,55%) вище за ціну на закриття попередньої сесії. За підсумками торгів у середу ці контракти здешевшали на $0,2 (0,2%), до $85,38 за барель.



Ціна ф'ючерсів на нафту WTI на березень на електронних торгах Нью-Йоркської товарної біржі (NYMEX) становить $79,16 за барель, що на $0,57 (0,73%) вище за підсумкове значення попередньої сесії. На день раніше ціна на знизилась на $0,47 (0,6%), до $78,59 за барель.



Як стало відомо з опублікованого в середу звіту Міненерго США, резерви нафти в країні минулого тижня зросли на 16,28 млн барелів. Товарні запаси бензину скоротилися на 2,32 млн барелів, дистилятів – на 1,28 млн барелів.



При цьому Міненерго США пояснило, що дані щодо запасів нафти включають коригування у більший бік обсягом 1,967 млн барелів на добу (б/д), або близько 14 млн барелів за весь тиждень.



Метт Сміт, старший аналітик у Kpler, сказав в інтерв'ю MarketWatch, що коригування «стало наслідком попередньої недооцінки імпорту та/або видобутку й переоцінки експорту та/або продуктивності НПЗ».



Тим часом Міжнародне енергетичне агентство (МЕА) підвищило на 94 тис. б/д прогноз зростання попиту на нафту на 2023 рік. Так, аналітики підвищили оцінку попиту за 2022 рік порівняно з попереднім звітом на 107 тис. б/д – до 99,96 млн б/д, а прогноз на 2023 рік збільшено на 202 тис. б/д – до рекордних 101,92 млн б/д. Таким чином, у поточному році МЕА очікує зростання попиту на нафту у світі на 1,96 млн б/д проти 1,87 млн б/д місяцем раніше.