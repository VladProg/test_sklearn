Із 8 лютого 2022 року в Україні працює спеціальний правовий режим Дія.City, розроблений для розвитку IT-галузі. За рік роботи до нього вже доєднались 430 технологічних компаній.

Про це повідомив віцепрем'єр-міністр – міністр цифрової трансформації Михайло Федоров у Телеграмі, передає Укрінформ
«8 лютого 2022 року. Diia Summit. Разом з Президентом запускаємо Дія.City. Унікальний правовий та податковий простір для IT-компаній. Зараз Дія.City активно розвивається. Маємо понад 430 резидентів, від маленьких стартапів до технологічних гігантів, від аутсорс-компаній до виробників високотехнологічних продуктів», - зазначив очільник міністерства.
Федоров уточнив, що у 2022 році резиденти сплатили до держбюджету понад 4 млрд грн. Це 6% всіх податків, сплачених індустрією. У компаніях-резидентах працюють понад 35 тис. спеціалістів.
«За рік цілі та завдання Дія.City трансформувалися. Зараз наш основний фокус – долучення та підтримка military-tech компаній. Тих, які створюють дрони, системи безпеки, тепловізори, оптичні прилади. Технології, що зберігають життя наших захисників і захисниць та наближають перемогу. Продовжуємо масштабувати найкращий податковий та правовий простір Європи», - додав він.
Як повідомляв Укрінформ, за результатами 2022 року ІТ-індустрія забезпечила валютні надходження до української економіки у 7,34 млрд дол. Обсяг експорту збільшився на 400 млн дол. порівняно з 2021 роком.