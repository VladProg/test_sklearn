ЮНЕСКО і надалі надаватиме всю необхідну допомогу Україні задля збереження й захисту культурної спадщини.

Як передає Укрінформ, про це йшлося на 17-му засіданні Комітету із захисту культурних цінностей у штаб-квартирі ЮНЕСКО в Парижі, повідомляє пресслужба Міністерства культури та інформаційної політики.
«На сьогодні ми маємо інформацію про пошкодження або руйнування до 1000 об‘єктів культурної спадщини та культурної інфраструктури. Цифри уточнюватимуться до кінця року, оскільки розпочато моніторинг також на деокупованих територіях на півдні та сході країни. Десятки будівель українських музеїв, бібліотек, мистецьких навчальних закладів нині з пошкодженими дахами та вибитими вікнам, або зруйновані», – зазначила у своєму виступі заступниця міністра культури та інформаційної політики Катерина Чуєва.
Вона нагадала присутнім, що в Україні є 7 об’єктів Всесвітньої спадщини ЮНЕСКО, ще 17 об’єктів входять до попереднього списку Всесвітньої культурної спадщини. Нині всі вони під загрозою.
Заступниця міністра закликала Комітет до активних дій, зазначивши, що Україна готова ділитися своїм досвідом та працювати спільно з країнами-учасницями над удосконаленням механізмів відповідальності за порушення міжнародного гуманітарного права, зокрема, в царині культурної спадщини.
Своєю чергою Комітет закликав держави-учасниці продовжувати робити фінансові внески та надавати обладнання для захисту, охорони й відновлення культурної спадщини під час війни, аби посилити діяльність ЮНЕСКО в Україні, та звернувся до ЮНЕСКО із закликом продовжувати надавати всю необхідну допомогу Україні.
Крім того, Комітет схвалив перерозподіл 50 тис. доларів на закупівлю й доставку Секретаріатом обладнання для захисту культурних цінностей в Україні.
Як повідомлялося, міністр культури та інформаційної політики Олександр Ткаченко закликав ЮНЕСКО звернути увагу на дії її постійного члена - росії, яка руйнує Ханський палац у Бахчисараї.
Фото: mkip.gov.ua