Прокат української драми "Памфір" режисера Дмитра Сухолиткого-Собчука перенесли на 23 березня 2023 року.

Як передає Укрінформ, про це повідомляє пресслужба Держкіно.
"Шлях фільму, як і героя, завжди сповнений перешкод та несподіванок. Це може відтермінувати досягнення мети, але не завадити цьому статися", — наголошує команда стрічки.

Стрічка "Памфір" розповідає про чоловіка, який повертається із заробітків додому на Західну Україну напередодні традиційного карнавалу Маланки і відновлює зв’язок зі своїм неспокійним минулим.
Головні ролі у фільмі зіграли Олександр Яцентюк, Соломія Кирилова, Станіслав Потяк, Мирослав Маковійчук, Олена Хохлаткіна, Іван Шаран.
Кінострічка створена за фінансування Державного агентства України з питань кіно, Українського культурного фонду, Польського інституту кіно та французького CNC. Також фільм підтримали найвідоміші європейські фонди Visions Sud Est, Göteborg Film Fund, Hubert Bals Fund та Чернівецька обласна державна адміністрація.
Як повідомлялося, українська драма "Памфір" режисера Дмитра Сухолиткого-Собчука мала вийти у прокат 26 січня.