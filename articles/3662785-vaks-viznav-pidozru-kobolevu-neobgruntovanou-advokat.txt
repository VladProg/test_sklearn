Слідчий суддя Вищого антикорупційного суду визнав необґрунтованим повідомлення про підозру колишньому голові правління НАК "Нафтогаз України" Андрію Коболєву, якого звинувачують у незаконному нарахуванні собі премії у розмірі 229 млн грн у 2018 році.


Про це повідомив у коментарі Укрінформу адвокат колишнього посадовця Олексій Носов.
"ВАКС визнав необґрунтованою підозру і недоведеними усі твердження, які були описані прокуратурою. Це пояснює причину відмови в обранні запобіжного заходу і описує кожне твердження сторони обвинувачення, кожну нашу позицію", – сказав він.
Водночас адвокат зауважив, що це рішення ВАКС не скасовує повідомлення про підозру Коболєву.
Носов додав, що, відповідно законодавства, через два місяці з моменту проголошення повідомлення про підозру захист планує її оскаржити у суді.
Також адвокат поінформував, що Спеціалізована антикорупційна прокуратура уже оскаржила це рішення суду в Апеляційній палаті ВАКС.
На своїй сторінці у Фейсбуці адвокат зазначив, що ВАКС "не встановив наявність у Андрія Коболєва повноважень, які б надавали йому можливість впливати на прийняття рішень щодо встановлення розміру його винагороди".
Як повідомлялося, 19 січня колишньому голові правління НАК "Нафтогаз України" Андрію Коболєву була оголошена підозра у привласненні понад 229 млн грн під виглядом "премії". Так, за даними слідства, у 2018 році, зловживаючи своїм службовим становищем, фігурант ініціював розгляд наглядовою радою Нафтогазу питання про погодження виплати премії за досягнення вагомих цілей, реалізацію важливих стратегічних проєктів працівникам компанії включно із членами правління. Пізніше посадовець підготував зміни та доповнення до подання про виплати премії за екстраординарні досягнення, призначивши собі "винагороду" розміром 10 млн дол.
Спеціалізована антикорупційна прокуратура просила суд застосувати до Коболєва запобіжний захід у вигляді тримання під вартою з можливістю внесення застави розміром 365 млн грн.
Сам Коболєв після оголошення йому підозри у ймовірному розкраданні понад 229 млн грн заявив, що "не буде ховатися та доводитиме свою правоту".
23 січня слідчий суддя ВАКС у повному обсязі відмовив у задоволенні клопотання детектива НАБУ про застосування запобіжного заходу у вигляді тримання під вартою щодо колишнього голови Національної акціонерної компанії Коболєва. Своєю чергою, САП оскаржила це рішення суду.