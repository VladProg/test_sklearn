У Національному академічному драматичному театрі імені Лесі Українки відбулася прем'єра вистави "Переклади" за п'єсою ірландського драматурга Брайана Фріла.

Про це повідомляє кореспондент Укрінформу.
"Для мене ця історія – про людей, котрі живуть в епоху глобальних змін. Історія про те, як ці зміни впливають на долю кожної конкретної людини і на життя суспільства загалом. Про вибір, про людську гідність, про кохання. І про межу, переступивши яку, ти втрачаєш себе", - зазначив режисер вистави Кирило Кашліков.






Прем’єра вистави "Переклади" у Києві / Фото: Руслан Канюка, Укрінформ































Вистава за п'єсою Брайана Фріла змальовує маленьке ірландське село, куди прибувають солдати-колоністи з метою перекласти назви міст і селищ з ірландської на англійську. Маленьке селище доволі конcервативне та міцно тримається свого коріння, але знаходяться і ті, хто на початку допомагає колоністам.
"Скажете, яка то біда, що Бун на Хауен стане Бернфутом, а Друмь Дуф – Друмдофом? Проте дуже скоро виявиться, що «створення нової карти» з пропагандистської на загальнолюдську перекладається як «щось схоже на виселення», а «інспектування території» – «довбана воєнна операція»… І поступово складнощі перекладу поставлять героїв перед нелегким моральним вибором: зректися – буквально – свого власного імені або ж зрозуміти, що «кожне ім'я – прекрасна формула із власним корінням», що «чужа серцевина залишиться завжди герметичною» і чужинцю її повік не розкодувати", - йдеться в описі до вистави.
Головні ролі зіграли: Андрій Коваленко, Ірина Бучко, Олександр Кобзар, Владислав Мелешко, Сергій Детюк та інші.
Постановники вистави: режисер – Кирило Кашліков; сценографія та костюми – Олена Дробна; візуальне рішення – «ТЕТА–АРТС»; хореографія – Ірина Клименко; звукове рішення – Владислав Тененбаум; художник по світлу – Ігор Головачов; сценічна мова – Ганна Гринчак; відеопроєкція – Олексій Рабін, Андрій Рябін, Олександр Шабанов; помічник режисера – Ольга Власова.
Як повідомлялося, Національна опера України у листопаді запрошує на два прем’єрних покази - оперу Дж.Верді «Травіата» та балет «Доктор Фауст, а також балет «Віденський вальс», присвячений пам’яті художнього керівника балетної трупи театру Аніко Рехвіашвілі.