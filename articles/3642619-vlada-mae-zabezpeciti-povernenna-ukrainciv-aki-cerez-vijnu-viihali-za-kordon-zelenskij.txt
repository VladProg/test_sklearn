Українська влада має забезпечити повернення українців, які через війну вимушено виїхали за кордон.

Про це Президент України Володимир Зеленський заявив під час виступу зі щорічним посланням до Верховної Ради, повідомляє кореспондент Укрінформу.
“ Так само як ми маємо відновити територіальну цілісність, маємо відновити і суспільну цілісність. Мільйони наших людей, які стали переселенцями, знайшли прихисток за кордоном, не мають стати біженцями”, - сказав Зеленський.
Він подякував усім країнам світу, які допомагають громадянам України. При цьому Президент наголосив на необхідності зберегти цих людей як частину українського суспільства. “Маємо забезпечити їхнє повернення”, - констатував глава держави.
За його словами, це охоплює різні компоненти роботи. Зокрема, гарантування безпеки, економічне зростання, відбудова і подальша інтеграція держави з Європейським Союзом, іншими провідними суб’єктами вільного світу, захист прав людини, вирівнювання соціальних та особистих свобод в Україні та в передових країнах перебування наших переселенців.
Окрім того, глава держави наголосив на важливості створення сучасної ветеранської політики, створення сучасної системи реабілітації тих, кого війна поставила у найскладніше становище. “Щоб в нашому суспільстві було саме це відчуття, – що ніхто у нас не є зайвим, – це задача... Що про всіх українців ми піклуємось, що кожному і кожній ми можемо допомогти. Країна, яка підтримує усіх своїх, є країною, в яку хочеться повернутись”, - аргументував Зеленський.
“Ми маємо зробити так, що коли у світі бачитимуть синьо-жовтий наш український прапор, то знатимуть, що це і про свободу, і про людей, у яких є міцний дім і яким завжди допоможуть – що б не сталося з ними. Бо ми всі – українці. І цього достатньо”, - резюмував Президент.
Як повідомлялося, станом на початок грудня, за даними уповноваженого Верховної Ради з прав людини Дмитра Лубінця, понад 14,5 мільйонів українців виїхали після 24 лютого, а мінімум 11,7 мільйона — в'їхали до країн Євросоюзу. 7,7 мільйона ​​зареєстровано в Європі як одержувачі тимчасового прихистку.
Фото: ОП