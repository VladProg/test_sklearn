На великих екранах українських кінотеатрів 26 січня виходить пригодницька сімейна картина «Бешкетні канікули» про чарівні пригоди в таємничому готелі серед сніжних Альп, в якій дебютував юний актор родом з України.

Про це Укрінформу повідомили у кінокомпанії «Артхаус Трафік».

Сюжет стрічки розгортається довкола 11-річної Ави, яка проводить свої зимові канікули в готелі серед засніжених гір. Це місце ніби створене для пригод, але дівчинці не вдається розважитись через постійні обмеження батьків. Та одного ранку трапляється дещо магічне: всі дорослі в готелі таємниче зникають. Починаються справжні веселощі, адже тепер діти можуть робити все, що забажають.

Фільм «Бешкетні канікули» сповнений казкових краєвидів. Картину знімали в історичному готелі, побудованому на початку 20-го ст. у мальовничій долині Валь Сінестра у Швейцарських Альпах. Одного з героїв стрічки зіграв юний український актор Максим Пойметьєв. Для хлопця роль стала дебютом у кіно.
Прокат «Бешкетних канікул» уже відбувся у Швейцарії, де фільм став глядацьким гітом, обігнавши в прокаті голлівудські картини.