Україна буде представлена на Стокгольмському міжнародному фестивалі окремою програмою, що складатиметься із стрічок, інтерв'ю з кінематографістами та презентацій фільмів, які перебувають на стадії розробки.

Як передає Укрінформ, про це повідомила пресслужба Держкіно у Фейсбуці.

"Україна стала фокус-країною Stockholm International Film Festival і буде представлена окремою програмою, що складатиметься з показів українських фільмів, інтерв’ю з кінематографістами, панельної дискусії та презентації Works in Progress, організованої спільно з Одеським міжнародним кінофестивалем", - йдеться в дописі.
Держкіно зазначає, що в презентації Works in Progress візьмуть участь 10 проєктів, які знаходяться на стадії виробництва. Зокрема, “Грьобана чутливість” режисерки Тетяни Симон, "Божевільні” Дениса Тарасова, “Дівія” Дмитра Грешка, “Дім за склом” Тараса Дроня, “Коли нам було 15" Анни Бурячкової. Свої фільми презентують режисери, серед яких Олексій Комаровський зі стрічкою “Небезпечна гра”, Семен Мозговий із “Святом хризантем”, Тоня Ноябрьова із фільмом “Ти мене любиш?”, Максим Наконечний представить кіно “У вашому регіоні прайд не доступний”, а Сергій Маслобойщиков - драму "Яса”.
Як повідомлялося, Stockholms filmfestival проводиться щорічно у другій половині листопада в Стокгольмі (Швеція) з 1990 року. Фестиваль акредитований Міжнародною федерацією асоціацій кінопродюсерів. Головний приз фестивалю — "Бронзовий кінь", який вручається найкращому фільму за результатами голосування журі. Цього року фестиваль триватиме з 9 по 20 листопада.