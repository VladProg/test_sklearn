Компанія «Форд» оголосила про повернення у Формулу-1.

Про це повідомили на офіційному сайті змагань, передає Укрінформ.
Очікується, що «Форд» співпрацюватиме з «Ред Булл» та «Альфа Таурі», як партнери з розробки двигунів, починаючи з 2026 року, коли буде введено новий регламент на двигуни.
«Це початок нової захопливої глави в автоспортивній історії «Форда», яка почалася ще тоді, коли мій прадід виграв гонку, що й допомогло заснувати нашу компанію. «Форд» повертається до Формули-1, на вершину автоспорту, несучи із собою давні традиції в галузі інновацій, розвитку «зелених» технологій та електрифікації на одну з найпомітніших у світі сцен», - сказав виконуючий директор «Ford Motor Company» Білл Форд.
Компанія покинула Формулу-1 у 2004 році. Машини з моторами «Форд» здобули у королівських гонках загалом 176 перемог, що є третім результатом в історії, який поступається лише «Феррарі» та «Мерседесу».
Фото: Michael Cooper/Allsport