Із 1 січня 2023 року уповноваженим органом у системі загальнообов’язкового державного соціального страхування є Пенсійний фонд України.

Про це у Фейсбуці повідомляє Пенсійний фонд України, передає Укрінформ.
«З 1 січня 2023 року набула чинності оновлена редакція Закону України “Про загальнообов'язкове державне соціальне страхування”, відповідно до якої страхові виплати у зв’язку з тимчасовою втратою працездатності та від нещасного випадку на виробництві здійснюватиме не Фонд соціального страхування України, а Пенсійний фонд України», - йдеться в повідомленні.
Відтепер ПФУ виплачуватиме: допомогу по тимчасовій втраті працездатності (“лікарняні”); допомогу по вагітності і пологах (“декретні”); допомогу на поховання застрахованим особам, в т. ч. потерпілим на виробництві; одноразові та щомісячні страхові виплати потерпілим на виробництві, членам їх сімей.
У ПФУ підкреслюють, що попри зміну органу, який здійснює страхові виплати, розміри цих виплат для громадян зберігаються, а розмір деяких – навіть збільшується.
Крім того, Пенсійний фонд як установа, що має найбільш розгалужену мережу територіальних органів та є держателем і адміністратором електронного реєстру листків непрацездатності (складової частини реєстру застрахованих осіб Державного реєстру загальнообов’язкового державного соціального страхування), відтепер відповідальний за проведення перевірок обґрунтованості видачі, продовження листків непрацездатності та документів, що є підставою для їх формування, на базі інформації з електронних систем та реєстрів. А також здійснює контроль за використанням страхувальниками страхових коштів.
Як зазначили у Фонді соціального страхування України, ФССУ розпочинає процедуру припинення. Підкреслюється, що роботодавцям, для подання заяв-розрахунків по лікарняних, не потрібно укладати з Пенсійним фондом України договір про визнання КЕП, як це було передбачено раніше у взаємовідносинах із ФССУ.
Як повідомлялося, з 1 січня 2023 року набув чинності Закон України від 21.09.2022 № 2620-X "Про внесення змін до Закону України “Про загальнообов’язкове державне соціальне страхування” та Закону України “Про загальнообов’язкове державне пенсійне страхування”, яким передбачено приєднання Фонду соціального страхування України (ФССУ) до Пенсійного фонду України. Протягом листопада-грудня 2022 року ухвалені необхідні нормативні акти для забезпечення повної та ефективної передачі функцій соціального страхування, у тому числі прийом співробітників ФССУ на роботу до Пенсійного фонду України.