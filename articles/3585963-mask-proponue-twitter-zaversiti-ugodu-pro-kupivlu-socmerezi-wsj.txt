Американський мільярдер Ілон Маск запропонував компанії Twitter Inc завершити угоду про купівлю соціальної платформи за умов, які обговорювалися на початку цього процесу.

Про це повідомляє у вівторок The Wall Street Journal із посиланням на джерела, передає Укрінформ.
«Ілон Маск запропонував укласти угоду на $44 мільярди щодо купівлі Twitter Inc. на тих умовах, на які він спочатку погодився», - йдеться в повідомленні.
Зазначається, що адвокати мільярдера повідомили про свою пропозицію юристам Twitter у понеділок та подали конфіденційного листа до Канцлерського суду штату Делавер.
Якщо Twitter пристане на пропозицію, то сторони уникнуть п’ятиденного судового процесу без присяжних, який має розпочатися 17 жовтня, пише видання.
Як повідомлялося, Маск упродовж кількох місяців намагався вийти з контракту на придбання Twitter Inc. Серед причин він називав, зокрема, спроби керівництва компанії ввести в оману щодо кількості користувачів соцмережі – через велику кількість ботів. Крім того, конфлікт виник на тлі виплати компанією багатомільйонної компенсації колишньому начальнику служби компанії та його адвокатів без згоди Маска. Претензії з боку мільярдера висувалися також у зв’язку з приховуванням керівництвом компанії випадків порушення правил кібербезпеки, в тому числі зламів облікових записів користувачів.
Фото: Getty Images