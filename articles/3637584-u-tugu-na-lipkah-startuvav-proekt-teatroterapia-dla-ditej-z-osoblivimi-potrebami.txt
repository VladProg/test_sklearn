Київський академічний театр юного глядача на Липках 19 грудня провів перший творчий захід для дітей із особливими освітніми потребами у рамках свого нового проєкту «Театротерапія».

Про це Укрінформу розповіли в закладі.
«Ми вирішили, що, як знані лікарі душ, не можемо залишатися осторонь процесу залученості до активного соціального життя найвразливіших діток – з інвалідністю, сиріт, з малозабезпечених сімей тощо. Особливо у такий час», – зазначили в театрі.
У рамках першого заходу проєкту відбулися екскурсія театром у супроводі казкових героїв, адаптований показ вистави «Ти особливий» і творчий майстер-клас.
«Театр має цілющий вплив на людську психіку, тому цим проєктом ми хочемо допомогти дітям пережити цей травматичний досвід. Все, що наразі відбувається у театрі, – завдяки Збройним силам України. Дякуємо, що у наших дітей – нові супергерої. Низький уклін за можливість створити для них свято посеред цієї темної зими», – сказав директор - художній керівник театру Слава Жила.






У ТЮГу на Липках стартував проєкт «Театротерапія» для дітей із особливими потребами / Фото: Олександр Чесноков. Укрінформ































«Хочеться, щоб особливі дітки не вважали себе особливими, а такі добрі заходи ставали повсякденними. Як зараз усі донатять на ЗСУ, так і це, щоб стало нормою – створювати казку всім дітям, без додаткових умов», – розповів актор театру Ігор Іванов.
Він додав, що це цікавий і пізнавальний захід: «дітки заходять до театру, я – як казковий персонаж – їх зустрічаю, далі їх заводять на сцену, вони дивляться, як монтуються декорації, їм роблять екскурсію по всіх цехах, гримерках. На кожній локації театру знаходяться наші актори і показують, як, власне, твориться ця магія театру. Потім вже сама вистава з інтерактивним залученням, в кінці якої виходить Миколайчик і вітає їх».
У театрі зазначили, що отримали дуже багато заявок від тих, хто бажав взяти участь у заході.
Таким чином ТЮГ долучився до процесу залучення до активного соціально-культурного життя найвразливіших дітей – з інвалідністю, сиріт, які постраждали від війни, малозабезпечених тощо.
Відтепер щомісяця Театр юного глядача проводитиме адаптовані до потреб тих чи інших категорій дітей творчі події: знайомство з театром, творчі майстер-класи та покази вистав.