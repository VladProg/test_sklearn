Президент Володимир Зеленський висловив співчуття родинам загиблих унаслідок терактів у Єрусалимі.

Як передає Укрінформ, про це глава держави написав у Твіттері.
«Поділяємо біль народу Ізраїля через теракти в Єрусалимі. Серед жертв – українка. Щирі співчуття рідним загиблих. Злочини цинічно скоєні, зокрема, у Міжнародний день пам’яті жертв Голокосту», – зазначив Зеленський.
«Терору не має бути місця в сучасному світі. Ні в Ізраїлі, ні в Україні», – наголосив Президент.


Україна рішуче засуджує жахливі терористичні напади в Єрусалимі, заявив міністр закордонних справ Дмитро Кулеба.
«Шокуючі повідомлення про жахливі теракти в Єрусалимі. Україна засуджує їх найрішучішим чином. Із жахом дізнався, що серед невинних жертв був громадянин України. Моє серце з близькими всіх загиблих і постраждалих», - написав Кулеба у Твіттері.


Як повідомляв Укрінформ, напередодні ввечері в синагозі на околиці Єрусалима палестинець застрелив щонайменше сімох осіб та поранив ще трьох. В суботу вранці у Східному Єрусалимі двоє чоловіків отримали вогнепальні поранення внаслідок збройного нападу біля Старого міста.
Посольство України в Ізраїлі повідомило, що серед жертв останніх нападів у Єрусалимі є громадянка України.
Фото: ОП