Україна і Європейський Союз мають використовувати успіхи в адаптації законодавства для ухвалення спільних рішень, що покращують доступ на ринки і забезпечують економічну конвергенцію України та ЄС.


Як передає Укрінформ, про це повідомляє пресслужба Міністерства економіки за підсумками спільного засідання уряду України та Європейської комісії.
«Ми маємо план завершити сагу з промбезвізом і укласти угоду про Доступ українських товарів до ринку ЄС (АСАА). На жаль, війна трохи сповільнила швидкість оціночних місій, але вони будуть здійснені і угода буде укладена. Механізм роботи над угодою АСАА є моделлю щодо інших сфер, де України має намір інтегруватися до внутрішнього ринку ЄС. А глибина оцінки відповідності законодавства повністю відповідає вимогам переговорів про вступ до ЄС», - прокоментувала хід двосторонніх перемовин перший віцепрем’єр-міністр - міністр економіки України Юлія Свириденко.
За її словами, Україна передала ЄС оновлений звіт про виконання рекомендацій, зроблених на попередніх етапах, а також таблиці відповідності проєктів актів, які ще потрібно ухвалити, щодо ринкового нагляду. Також Україна і ЄС добре просунулись в процесі взаємного відкриття ринків публічних закупівель. Крім того, до кінця цього року Україна має приєднатися до роумінгу в ЄС.
«Якраз напередодні зустрічі Єврокомісії і уряду ми узгодили текст рішення про роумінг. Цього року ця сфера буде «пілотом» по повній юридичній інтеграції України у внутрішньо європейське регулювання. Загалом, поки триває підготовка до вступу України до ЄС, ми маємо інтегруватися в усіх можливих сферах – від митниці та енергетики до безпеки продуктів харчування», - вважає Свириденко.
Як повідомлялося, сьогодні в Києві відбулася зустріч членів колегії Європейської комісії на чолі з Президенткою цієї євроінституції Урсулою фон дер Ляєн з урядом України. Темами для обговорення стали підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі. Третього лютого в Україні відбудеться 24-ий саміт ЄС - Україна.