Експорт нафти з Ірану в листопаді зріс приблизно до 1,3 млн барелів на день, а минулого місяця сягнув чи не найбільших обсягів за чотири роки.

Про це повідомляє Укрінформ із посиланням на Bloomberg.
“За даними аналітичних компаній Vortexa Ltd. і Kpler, експорт нафти з цієї країни Перської затоки в листопаді зріс приблизно до 1,3 млн. барелів на день, а минулого місяця був чи не найвищим за чотири роки”, – йдеться у повідомленні.


“Імпорт сирої нафти до Китаю з Ірану досяг нового рекорду в останній місяць 2022 року”, – вказав у звіті аналітик Vortexa Армен Азізнан.



Зазначається, що цьогоріч Іран може збільшити постачання нафти та нафтопродуктів на 200 тис. барелів на день. Таке зростання видання пояснює запровадженням обмежень на закупівлю російської нафти. “Ця ситуація має нюанси для США та їхніх союзників, які хочуть низьких цін на нафту, але також намагаються обмежити іранський експорт, щоб обмежити ядерну програму країни”, - йдеться в публікації.


Цього тижня держсекретар США Ентоні Блінкен заявив, що Вашингтон майже відмовився від угоди, яка б послабила нафтові санкції проти Ірану в обмін на стримування його ядерної діяльності.


Проте кілька нафтотрейдерів припустили, що Штати не проти подальших постачань з Ірану, поки це допомагає утримувати ціну нафти під контролем.


За інформацією Bloomberg, додаткові іранські барелі, ймовірно, спрямовуються до Китаю під виглядом постачань з Малайзії.


Малайзійський експорт до Китаю в таких масштабах неможливий, зауважує видання. Адже постачання втричі перевищували середньодобовий видобуток нафти у цій країні за перші девʼять місяців 2022 року.


“Води Малайзії довгий час використовувалися для перекачування сирої нафти та нафтопродуктів з одного танкера в інший, іноді з метою приховати її походження. Зокрема, нафта з Ірану та Венесуели видавалася за сировину з Малайзії та Оману”, - резюмує видання.




Як повідомляв Укрінформ, попри санкції США, експорт іранської нафти за останні два місяці 2022 року зріс, досягнувши близько 1,2 мільйона барелів на день, і зберігає потенціал для подальшого зростання у 2023 році.
Найбільшим покупцем іранської нафти залишається Китай. Підсанкційний Іран продає йому сировину за підробними документами, щоб убезпечити Пекін від претензій США.


Крім того, минулого року Іран наростив співпрацю з Венесуелою, яка також перебуває під американськими санкціями, постачаючи їй свою легку нафту для подальшої переробки.
Фото: Getty Images