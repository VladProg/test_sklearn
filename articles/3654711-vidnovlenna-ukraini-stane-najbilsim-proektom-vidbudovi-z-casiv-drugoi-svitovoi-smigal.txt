Прем'єр-міністр Денис Шмигаль заявив, що програма повоєнного відновлення України стане найбільшим проєктом відбудови з часів Другої світової війни.

Про це він сказав під час онлайн-виступу на Всесвітньому економічному форумі в Давосі, передає Укрінформ із посиланням на Телеграм-канал глави уряду.
«Високе представництво наших партнерів на сесії «Відбудова України» вкотре засвідчує зацікавленість світу і масштабність проєкту. Програма відновлення України стане найбільшим проєктом відбудови з часів Другої світової війни та драйвером не лише для швидкого зростання України, а й новим поштовхом для європейської економіки», - підкреслив Шмигаль.
За його словами, реалізація проєктів відновлення надасть можливості приватним компаніям на сотні мільярдів доларів.
«Оборона, АПК, ІТ, відновлювана енергетика, газовидобуток, ніаршоринг, видобуток і переробка титану й інших корисних копалин, розвиток логістики, будівництво. Це лише невелика кількість галузей, що стануть основою для економіки майбутнього в Україні. Та ми не чекаємо завершення бойових дій, а вже розпочали відновлювати інфраструктуру й житловий фонд на деокупованих територіях. Дякую партнерам за допомогу, яку вони надають зараз. Закликав так само об’єднано взяти участь у відновленні України. Заради нашого спільного процвітання», - зазначив Прем'єр-міністр.

Як повідомлялося, у Давосі 16 - 20 січня проходить Всесвітній економічний форум.