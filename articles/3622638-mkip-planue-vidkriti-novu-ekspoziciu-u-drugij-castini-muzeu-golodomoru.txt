МКІП планує у другій частині Музею Голодомору відкрити нову експозицію, яка не тільки розказуватиме про замовчування трагедії 1932-33 років, а й приводитиме до висновку, що зло має бути покаране.

Про це заявив міністр культури та інформаційної політики Олександр Ткаченко під час загальнонаціонального телемарафону, передає кореспондент Укрінформу.
«Світ не зробив, на жаль, висновків у 32-33-му роках через голодомори – геноциди проти українського народу. Наразі ми змушені виправляти ці помилки зі зброєю у руках, бо росіяни продовжують те, що розпочинали 90 років тому – геноцид українського народу. Тобто, вбивають людей, немає світла, немає тепла. І покінчити з цим ми можемо лише зі зброєю в руках», - сказав очільник МКІП.
Він зауважив, що адекватно ставиться до фото свічок разом із зброєю, які українці розміщують у соцмережах у цю дату.
Міністр також зазначив, що у МКІП сподіваються у другій частині Музею Голодомору відкрити нову експозицію, яка не тільки розказуватиме про замовчування трагедії, про те, чим українці були змушені харчуватися під час Великого Голоду, а й приводитиме до висновку, що зло має бути покаране, і даватиме надію.
«Там є спеціальні зали в експозиції, які розповідають, як можна переосмислити, бо незважаючи на все ми вижили - і продовжуємо жити, мріяти і будувати своє майбутнє. Так само як і зараз, під час війни, ми продовжуємо це робити», - заявив Ткаченко.
Він також звернув увагу на те, що у першій частині Музею Голодомору діє виставка, присвячена австрійському фотографу Александру Вінербергеру.
«Фактично, більшість його фото слугують свідченням Голодомору. Він зміг вивезти цей альбом з Харківщини. І сьогодні його правнучка присутня у Києві. Вона привезла фотоапарат, з яким він працював і робив ці фото. І це поширення інформації про те, як відбувався Голодомор, і які висновки з цього можна зробити по світові – це також актуальне питання», - сказав Ткаченко.
Водночас міністр нагадав, що цього тижня кілька парламентів європейських країн визнали Голодомор геноцидом, і він цим втішений.
«Але це ще не все. Зло має бути покаране, і ми думаємо над тим, яким чином це питання вирішити. Воно непросте юридично, але думаю, ми знайдемо варіант», - сказав очільник МКІП.
Як повідомлялося, Президент України Володимир Зеленський закликав світ визнати Голодомор 1932-33 років геноцидом українського народу.
Фото: Фейсбук Олександра Ткаченка