Міністерство з питань реінтеграції тимчасово окупованих територій нагадало правила інформаційної безпеки для ЗМІ, а також для українців, чиї родичі перебувають у полоні.

Як передає Укрінформ, про це Мінреінтеграції повідомляє в Телеграмі.


“Національне інформаційне бюро при Мінреінтеграції нагадує, що надмірна конкретика при висвітленні засобами масової інформації теми перебування у полоні може ускладнити процес звільнення військовополонених. Оскільки, таким чином ворог може дізнатися нову інформацію про полонених, а також зробити висновки на основі спогадів звільнених з полону”, - ідеться в повідомленні.


У Мінреінтеграції рекомендують уникати надмірної медійності полонених, якщо вони не були публічними особами до полону. Не слід робити заяв, що визволені військові скоро повернуться на фронт.


Також потрібно уникати надмірної конкретики у публічних висловлюваннях про порушення прав людини під час полону (тортури, умови утримання).


Рідним не слід оприлюднювати фото- та відеоматеріали з військовополоненими. А у розмовах зі ЗМІ варто наголошувати на необхідності дотримання росією норм Женевських конвенцій.


Також у Мінреінтеграції звертають увагу на те, що кожне слово може вплинути на умови перебування оборонців у полоні. Зокрема, з боку російської федерації може бути змінена класифікація дій українських захисників.


Повідомити Національне інформаційне бюро про потрапляння людини у ворожий полон можна на цілодобову гарячу лінію 1648 чи за допомогою чат-ботів у Телеграмі або Вайбері. Також можна заповнити онлайн-форму на сайті Національного інформаційного бюро. А для дзвінків із закордону діє номер: +38 (044) 287-81-65.


Як повідомляв Укрінформ, за даними Президента Зеленського, від початку повномасштабного вторгнення росії вдалося повернути з ворожого полону 1762 українців.
Фото: СБУ