«Барселона» здобула перемогу над «Жироною» у виїздному поєдинку 19-го туру чемпіонату Іспанії з футболу.

Поєдинок на «Естадіо Мунісіпаль де Монтіліві» у Жироні завершився на користь гостей з рахунком 1:0, передає Укрінформ.
Успіх гостям приніс гол Педрі, якому на 61-й хвилині зустрічі асистував Хорді Альба.
Віктор Циганков, який минулого тижня перейшов з київського «Динамо» до «Жирони», провів увесь матч на лаві запасних.
«Барселона» набрала 47 очок і зберігає першу позицію в турнірній таблиці Ла Ліги. Каталонці на 6 очок випереджають мадридський «Реал», який 29 січня прийматиме «Реал Сосьєдад».
Фото: AFP.