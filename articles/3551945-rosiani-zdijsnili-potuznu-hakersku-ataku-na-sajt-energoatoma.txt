З території російської федерації була здійснена найпотужніша від 24 лютого хакерська атака на сайт НАЕК "Енергоатом".

Як передає Укрінформ, про це повідомляє пресслужба компанії у Телеграмі.
"Сьогодні, 16 серпня 2022 року, відбулася найпотужніша від початку повномасштабного вторгнення рф хакерська атака на офіційний сайт ДП «НАЕК «Енергоатом». Його атакували з території російської федерації", - йдеться у повідомленні.
Зазначається, що атаку здійснила російська група «народная киберармия», використовуючи 7,25 млн бот-юзерів. Під час атаки хакери впродовж трьох годин симулювали сотні мільйонів переглядів основної сторінки Енергоатома.
У компанії зазначили, що атака суттєво не вплинула на роботу сайту і залишилася не помітною для користувачів.
Як повідомлялося, від початку повномасштабної агресії рф Служба безпеки нейтралізувала понад 1,2 тис. кіберінцидентів і кібератак на інформаційні системи органів державної влади та критичної інфраструктури України.