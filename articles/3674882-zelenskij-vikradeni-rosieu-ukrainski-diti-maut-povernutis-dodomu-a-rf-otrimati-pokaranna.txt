Ані Україна, ані будь-яка міжнародна інституція наразі не може силою зайти і забрати викрадених росією українських дітей. Однак робота щодо їх повернення триває, і діти все одно будуть повернуті додому, а рф буде покарана після перемоги України.

Як передає кореспондент Укрінформу, про це Президент України Володимир Зеленський заявив на пресконференції «Лютий. Рік незламності», відповідаючи на питання, коли і як Україна буде повертати з рф викрадених дітей.
«Силою забрати дітей ми не можемо, бо ми не можемо зайти на територію рф. Силою забрати будь-яка інституція світу не може, бо не має мандату, або не має допуску, або немає бажання росії їх пускати», - зазначив Зеленський.
Водночас він наголосив, що Україна буде тиснути на рф, і один з таких кроків – це конференція United for Justice, що відбудеться на початку березня у Львові за участі міжнародних партнерів.
«Там будуть говорити про всі можливості реакцій і рішень. Там будуть трибунали щодо сексуального насильства, щодо викрадання дітей, щодо трибуналу агресії тощо, багато різних питань, і також щодо довкілля. Це перше, що робиться. Друге, працює наш омбудсмен, працює наш Координаційний центр», - повідомив президент.
Зеленський підкреслив, що проблема дуже складна, але її буде вирішено, і діти повернуться, а росія так чи інакше буде покарана.
Глава держави запевнив, що питання викрадення дітей перебуває у фокусі уваги міжнародних зустрічей і піднімається на найвищому рівні.
Також він закликав гучніше про це говорити, збирати інформацію про місця перебування дітей і надавати більше фактів про злочини росії.
«Діти повинні повернутись додому», - наголлосив Зеленський.
Як повідомляв Укрінформ, 22 лютого уповноважена Президента України з прав дитини Дар'я Герасимчук повідомила, що наразі вже ідентифіковано 16 226 дітей, яких росія викрала з тимчасово окупованих територій України.