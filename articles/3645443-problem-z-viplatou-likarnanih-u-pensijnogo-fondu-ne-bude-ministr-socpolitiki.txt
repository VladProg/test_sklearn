Пенсійний фонд має достатньо технічних і фінансових ресурсів для виплат по лікарняних та компенсацій за травми на виробництві. Перші нарахування вже відбулися.

Про це повідомила міністр соціальної політики Оксана Жолнович в ефірі телемарафону, передає Укрінформ.
"Я знаю, за повідомленням голови Пенсійного фонду, що перші лікарняні були сьогодні оплачені. Виплати у новому форматі відтестовано, тож жодних проблем немає. Також готуються відомості, щоб нарахувати щомісячні відшкодування постраждалим на виробництві від нещасного випадку", - зазначила вона.
Водночас Жолнович запевнила, що уряд здійснив ґрунтовну підготовку з передачі повноважень Фонду соціального страхування. Зокрема, Кабінет міністрів ухвалив більше десятка постанов, щоб забезпечити на підзаконному рівні передачу всіх функцій та сформувати відповідний підрозділ у Пенсійному фонді.
"Ми навіть в межах підготовки знайшли додаткові резерви та передали Фонду соціального страхування більше 3 млрд грн, щоб погасити борги, що були накопичені фондом по лікарняних", - зауважила міністерка.
Вона додала, що Пенсійний фонд є цифровізованою структурою з налагодженими автоматизованими процесами нарахування пенсій, що буде використано у новому виді соцвиплат.
Також Жолнович поінформувала, що сьогодні було зареєстровано ліквідаційні комісії – як у центральному апараті, так і у всіх відділеннях. Саме ці структури проведуть аудит Фонду соцстрахування, зокрема, для перевірки наявності заборгованості по лікарняних.
"Якщо не всі заборгованості закриті – Пенсійний фонд оперативно їх погасить у січні", - зауважила посадовиця.
Як повідомляв Укрінформ, з 1 січня 2023 року всі повноваження по виплатах, які адміністрував Фонд соціального страхування, перейшли до Пенсійного фонду.
Фото: sed-rada.gov.ua