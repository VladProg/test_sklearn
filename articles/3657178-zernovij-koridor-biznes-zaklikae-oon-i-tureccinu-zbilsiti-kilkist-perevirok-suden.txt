Європейська бізнес асоціація звернулася до ООН та Туреччини із закликом зробити все можливе для того, аби сприяти збільшенню кількості перевірок суден з українським продовольством, а також подальшому продовженню зернової ініціативи.

Відповідна заява оприлюднена на сайті ЄБА, передає Укрінформ.
«Бізнес довіряє та підтримує зернову ініціативу і готовий збільшувати обсяги перевалки, однак, на жаль, все ж існують вузькі логістичні місця, які блокують український експорт агропродукції. У січні 2023 року кількість перевірок суден, які прибувають на завантаження українською с/г продукцією, різко скоротилася до 2-3 на день. Це означає, що простій суден збільшиться, а судновласники та експортери зерна понесуть серйозні витрати», - йдеться в повідомленні.
Бізнес переконаний, що для уникнення скупчення суден, а також ефективного подолання продовольчої кризи, особливо в тих країнах, де люди знаходяться на межі голоду, необхідно не допустити затримок з перевірками. За підрахунками експертів, для ефективної роботи на добу необхідно проводити не менше 25 перевірок таких кораблів.
Також в асоціації уточнили, що в Україні залишаються заблокованими мільйони тонн сільськогосподарської продукції, тому низка держав не мають можливості отримувати зерно в необхідній кількості. І цілком ймовірно, що ця ситуація також може призвести до зростання цін та інфляції продовольчих товарів у всьому світі.
«Агробізнес Європейської бізнес асоціації звертається до генерального секретаря ООН Антоніу Гутерреша та посла Турецької Республіки в Україні Ягмура Ахмета Гульдере із закликом зробити все можливе для сприяння збільшенню кількості перевірок суден з українською сільськогосподарською продукцією, а також сприяти подальшому продовженню зернової ініціативи», - наголосили в ЄБА.
Як повідомлялось, з жовтня 2022 року українські порти вимушені працювати менше ніж на половину своєї потужності, а обсяги недопоставок зернових на світовий ринок оцінюються у 2-3 мільйони тонн щомісяця. При цьому у Босфорі в черзі на інспекцію стоять майже 120 суден. Середній час очікування – від 2 до 5 тижнів, в результаті чого збитки для судновласників становлять від близько 30 тисяч доларів за кожен день простою.

Фото: ОПЗ