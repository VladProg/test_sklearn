Олімпійський чемпіон з лижного фристайлу Олександр Абраменко поділився враженнями від перемоги свого колеги Дмитра Котовського на Кубку світу і висловився про свої кар'єрні плани.

Фристайліст розповів це ексклюзивно для Укрінформу.
«Я справді був дуже щасливий за Дмитра. Він вже давно показав себе тим спортсменом, якому можна довірити подальшу історію фрістайлу. Його програма дуже складно: потрійне сальто з 5 вінтами. Цей стрибок він вже давно тренував і на цих змаганнях йому вдалося виконати все як слід. Це, безперечно, заслужена перемога. З таким стрибком змагатися дуже складно. В подальшому, якщо він робитиме його ще краще, то перемоги у нього будуть попереду. Він однозначно є претендентом на олімпійську медаль», - сказав Абраменко.
Він також зауважив, що роздумує над завершенням кар'єри через отриману травму.
«Якщо не пов’язувати стан здоров'я зі спортом, то все добре. Отримав травму, яку не можна відновити без оперативного втручання. Зараз плануються деталі операції: де і коли вона буде відбуватися. Відновлення триватиме 6-9 місяців. Думки про завершення кар’єри були давно. Зараз ще й травма. Напевно, це той момент, коли треба подумати про завершення кар’єри, але остаточного рішення ще немає. Спочатку зробимо, а потім подивимося. Маловірогідно, що я буду виступати на наступній Олімпіаді, але якщо буду, то складу конкуренцію Дмитру. А в командних змаганнях ми зможемо самі скласти хорошу конкуренцію всім іншим», - пояснив олімпійський чемпіон.
Як повідомлялося, 4 лютого у Дір-Веллі (Юта, США) український фристайліст Дмитро Котовський здобув першу у кар’єрі перемогу на Кубку світу з лижної акробатики.