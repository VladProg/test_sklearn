Сума готівки, що перебувала в обігу в Україні станом на 1 січня 2023 року, становила 716,1 млрд грн. Це на 14%, або на 88,5 млрд грн більше, ніж рік тому.

Як передає Укрінформ, про це повідомляє НБУ у Телеграмі.
"На 1 січня 2023 року сума готівки, що перебувала в обігу в Україні, становила 716,1 млрд грн", - йдеться в повідомленні.
Зокрема в обігу перебувало понад 2,9 млрд банкнот на загальну суму 710,5 млрд грн, а також майже 14,2 млрд монет (без пам’ятних та інвестиційних) на суму 5,5 млрд грн. Це на 88,5 млрд грн або на 14,1% більше, ніж рік тому – на початку 2022 року (на 1 січня 2022 року – 627,6 млрд грн).
Зазначається, що упродовж 2022 року сума готівки в обігу суттєво коливалася – відбувалося як її зростання, так і скорочення. Така нерівномірна динаміка зумовлена повномасштабним вторгненням рф в Україну.

У Нацбанку пояснюють, що на початку повномасштабного вторгнення через невизначеність ситуації попит громадян на готівку суттєво зріс. Адже в перші дні війни українці не були впевнені, чи будуть працювати банки, чи можна буде розраховуватися платіжними картками. Водночас усі змогли швидко пересвідчитися, що навіть попри війну, фінансові сервіси безперебійно працюють, безготівкові розрахунки здійснюються, тому вже з початку квітня попит на готівку почав поступово зменшуватися.
Друга хвиля зростання готівки в обігу розпочалася з листопада та була пов’язана з масованими ракетними ударами рф по енергетичній інфраструктурі України. Тимчасова відсутність електроенергії спричиняє перебої в роботі деяких банкоматів, це викликає відчуття, що готівка вже не така доступна, як зазвичай. Також тривалі відключення електроенергії призводять і до зникнення мобільного зв’язку, а це призупиняє роботу pos-терміналів (у більшості випадків pos-термінали підключаються до банку саме через мобільний інтернет).
Неможливість гарантовано сплатити платіжною карткою формує потребу мати з собою більше готівки. Все це разом впливає на бажання громадян сформувати певний запас готівки на тривалий час. Через це зростання готівки в обігу спостерігалося до кінця 2022 року.
У Нацбанку зазначають, що на одного жителя України припадало: 71 банкнота і 169 платіжних розмінних та обігових монет (на 1 січня 2022 року – 71 та 162 шт. відповідно). Традиційно, як і рік тому, в готівковому обігу перебувало найбільше монет номіналом 10 копійок (28,5% від загальної кількості монет в обігу), а найменше – монет номіналом 10 гривень (0,9%). Серед банкнот найменше зараз в обігу – номіналом 10 гривень (3,7% від загальної кількості банкнот в обігу), адже НБУ поступово в міру їх зношення замінює ці банкноти на відповідні обігові монети, які можуть значно довший час перебувати в обігу.
Найбільше ж у готівковому обігу зараз перебуває банкнот номіналом 500 гривень (26,5% від загальної кількості банкнот в обігу), що пов’язано зі зростанням попиту на цей номінал банкнот. На початку минулого року лідером за цим показником була банкнота номіналом 200 гривень (її частка становила 25,1% на 01.01.2022).
Як повідомляв Укрінформ, станом на 1 січня 2022 року в обігу перебувало 627,6 млрд грн готівки. Станом на 1 січня 2021 року в Україні в обігу перебувало готівки на 558,5 млрд грн, станом на 1 січня 2020 року – на 425 млрд грн, станом на 1 січня 2019 року – на 400,1 млрд грн.
Фото: НБУ