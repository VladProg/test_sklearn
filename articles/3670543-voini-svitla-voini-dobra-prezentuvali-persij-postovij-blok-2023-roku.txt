АТ «Укрпошта» 15 лютого ввела в обіг поштовий блок «Воїни світла. Воїни добра», присвячений працівникам спеціальних служб, які ліквідовують наслідки ракетних обстрілів та відновлюють інфраструктуру міст та сіл.

Як передає Укрінформ, про це повідомляє пресслужба поштового оператора.
«Поштовий блок та конверти можна придбати, починаючи з 15 лютого у відділеннях Укрпошти по всій країні, а також в офіційному онлайн-магазині Укрпошти. Крім того, новий поштовий випуск продаватиметься в офіційних онлайн-магазинах Укрпошти на маркетплейсах Prom, Kasta, Rozetka, eBay та Amazon. Онлайн можна буде замовити до 10 маркових аркушів, 10 художніх конвертів та 10 листівок на одне замовлення», – зазначили в компанії.






Укрпошта ввела в обіг поштовий блок «Воїни світла. Воїни добра» / Фото: Олександр Лапін, Укрінформ


































За інформацією пресслужби, спецпогашення 15-16 лютого також пройдуть в регіонах. Штемпелі тимчасово окупованих територій АР Крим, м. Севастополя працюватимуть на київському головпоштамті; штемпель Луганської області прикріплено до міста Покровськ (Донецька область).
Першим поштовим випуском Укрпошти 2023 року стали марки, що вшановують надзвичайників, котрі, попри небезпеку та ризики для власного життя повертають в оселі світло і тепло, ремонтують кілометри доріг та автошляхів. Також до першого поштового випуску входить марка «Дорожники».
Поштовий блок «Воїни світла. Воїна добра» виконано в темно-синіх кольорах, він має особливі акценти – вогники світла, які перемагають темряву. Блок надруковано з використанням двох видів лаку та з застосуванням технології вибіркового лакування. Кожна з ілюстрацій відображає процес роботи українських комунальників.
Номінал кожної поштової марки – М (відповідає тарифу на пересилання непріоритетного простого листа масою до 250 г у межах України). Тираж – 300 тис. примірників. Номінальна вартість блоку – 90 грн.
До поштового блоку випущено конверт «Перший день», немаркований художній конверт, картку та магніти.
Як повідомлялося, Укрпошта представила книгу «Краса і велич України» до Дня Соборності нашої держави. Презентаційна книга є фінальним результатом 9-річної серії поштових марок і блоків, які присвячено кожному регіону України.