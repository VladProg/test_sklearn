Президент Володимир Зеленський привітав християн західного обряду з Різдвом Христовим та наголосив, що цьогоріч усі свята для українців мають гіркий присмак через розв'язану росією повномасштабну війну.

Відеопривітання оприлюднене на Телеграм-каналі глави держави, передає Укрінформ.
"Цими днями мільйони людей в Україні та світі відзначають Різдво Христове. Поява на світ Сина Божого дарувала людям надію на спасіння, віру у перемогу добра і милосердя. На жаль, цьогоріч для нас усі свята мають гіркий присмак, і традиційний дух Різдва ми можемо відчувати інакше. Не такою смачною і теплою може бути вечеря за сімейним столом, біля нього можуть бути порожні стільці. Не такими яскравими можуть бути наші оселі та вулиці. І не так гучно і надихаюче можуть лунати різдвяні дзвоники через сирени повітряної тривоги або - ще гірше - постріли і вибухи", - сказав Президент.

Відео: Офіс президента України


За його словами, зимові свята українці зустрічають у непростих обставинах: "Хтось побачить сьогодні першу зірку в небі над Бахмутом, Рубіжним, Кремінною... Хтось зустріне свято в чужих домівках, але не в чужих людей – українців, що дали прихисток українцям. Хтось почує «Щедрик» іншою мовою – у Варшаві, Берліні, Лондоні, Нью-Йорку, Торонто та в багатьох інших містах і країнах".
Водночас, зазначив Президент, хтось зустріне це Різдво у неволі, проте має памʼятати, що "ми йдемо й по цих наших людей, ми повернемо свободу всім українцям і українкам".
"Хоч би де ми були, ми будемо сьогодні разом. Ми загадаємо бажання. Одне на всіх. І відчуємо радість. Одну на всіх. І зрозуміємо істину. Одну на всіх", - наголосив Зеленський.
Він додав, що українці будуть відзначати свої свята і не чекатимуть дива, адже творять його самі.
Президент наголосив, що проти українців постали зло й темрява, які хочуть, щоб ми зневірились у добрі та справедливості на світі. Та українці протидіють цьому понад 300 днів і вісім років, і не дозволять їм досягти бажаного.
"У цій битві в нас є ще одна потужна й дієва зброя. Молот і меч нашого духу й свідомості. Мудрість Божа. Відвага й хоробрість. Чесноти, які схиляють нас робити добру справу й долати зло. Головний акт мужності – витримка й доведення свого діла до кінця попри все. Наш шлях освітлює правда. Ми знаємо її. Ми захищаємо її. Наша правда – це боротьба за волю. Свобода має високу ціну. Але рабство – іще вищу", - наголосив глава держави.
Він підкреслив, що українцям освітлюють шлях віра й терпіння. "Як було сказано, «хто володіє собою, кращий за завойовника міста». Терпіти – не означає змиритися з обставинами. Терпіння стежить, щоб ми не пустили жодного сумніву чи страху у свою свідомість. Це віра у свої сили. У зла немає зброї, сильнішої за броню, дану нам Богом. Зло розбивається об цю броню, як об кам’яну стіну. Ми бачили це не раз. Ми витримали на початку війни, витримали атаки, погрози, ядерний шантаж, терор, ракетні удари. Витримаємо цю зиму. Бо знаємо, за що боремося", - заявив Зеленський.
Глава держави наголосив, що українці йдуть уперед крізь терни до зірок, знаючи, що чекає в кінці шляху.
"Бог – справедливий суддя, який добро нагороджує, а зло карає. На якому ми боці – очевидно. Хто є хто в цій битві – очевидно... Ми не праведники, не святі, але точно змагаємося за добро і б’ємося за світло. З вірою в біблійне пророцтво: «Хай підійметься всяка долина, знизиться всяка гора та підгірок, хай стане круте за рівнину, а пасма гірські – за долину. Народ, що в темряві ходить, Світло велике побачить, і над тими, хто сидить у краю тіні смерти, Світло засяє над ними! Бо Дитя народилося нам, даний нам Син Божий!" - наголосив Президент.
За його словами, сльози зміняться радістю, за відчаєм прийде надія, а смерть буде переможена життям.
"Ми пережили багато гірких новин і будемо заслужено стрічати благу вість. Ми співатимемо колядки – бадьоро, як ніколи, – щоб гучніше за звук генератора. Ми почуємо голоси й привітання рідних – у душі, навіть якщо "ляжуть" зв'язок та інтернет. І навіть у суцільній темряві ми знайдемося, щоб міцно обійняти одне одного. І якщо не буде тепла, будемо обійматися довго, щоб зігріти одне одного", - сказав Президент.
Як повідомлялося, християни, які святкують Різдво за григоріанським календарем, 24 грудня відзначають Святвечір.
Фото: ОП