Після повномасштабного військового вторгнення рф в Україну частина мусульман залишили свої домівки, країну, багато хто лишається на тимчасово окупованих територіях.

Про це під час брифінгу в Укрінформі розповів муфтій Духовного управління мусульман України «Умма» Шейх Мурат Сулейманов.
“Мусульмани України — невід’ємна частина українського суспільства. Так, як і всі, наша громада постраждала після повномасштабного вторгнення росії до України”, - сказав він.

За його словами, багато мусульман із Херсона, Харкова, Запоріжжя, Дніпра, особливо багатодітних сімей, залишили свої домівки.
“Мусульмани за кордоном активно долучаються до волонтерства. Для них дуже важливо, коли ми розповідаємо, як тут, в Україні. Багато з них хочуть повернутися”, - сказав муфтій.
Водночас він додав, що частина релігійної громади залишається на тимчасово окупованих територіях.
“Багато мусульман на Донбасі, в Маріуполі, в Новоолексіївці. Ми чуємо, що їм дуже важко. Ті, хто можуть, шукають для себе можливості виїхати, та є ті, хто терпить і чекає, коли їх звільнить Україна. Відомо, що щодо мусульман на тимчасово окупованих територіях, як і до інших громадян, росіяни вчиняють злочини, б’ють, тримають у полоні, погрожують смертю”, - розповів шейх Мурат Сулейманов.
За його словами, при Духовному управлінні мусульман “Умма” із 2015 року діє всеукраїнське капеланство мусульман. “Наші капелани беруть активну участь у подіях, що відбуваються на фронті, там, де багато мусульман. Адже духовна підтримка завжди необхідна для воїнів”, - акцентував він.
Також, додав муфтій, релігійна громада підтримує зв’язок із мусульманами Криму: “У Криму всі розуміють, що 90% кримських татар проти цієї війни. Арешти відбуваються, щоб налякати кримськотатарський народ, щоб вони змінили свою позицію”.
Як повідомлялося, муфтій Криму та голова Духовного управління мусульман Криму Айдер Рустемов заявляв, що мусульмани продовжуватимуть боротися до перемоги України.