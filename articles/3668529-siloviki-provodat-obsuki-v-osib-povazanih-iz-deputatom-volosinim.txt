Народному депутату Олегу Волошину, окрім державної зради, повідомлено про підозру й у побитті ветерана АТО, яке сталося 2020 року. За місцем проживання осіб, які пов’язані з політиком тривають обшуки.

Про це в ефірі телемарафону повідомила радниця з комунікацій ДБР Тетяна Сапьян, передає кореспондент Укрінформу.
"Депутату повідомлено також про підозру у завданні умисних легких тілесних ушкоджень - за побиття ветерана АТО. Це сталося влітку 2020 року", - сказала радниця з комунікацій ДБР.
За її словами, зараз "тривають слідчі дії і проводяться обшуки за місцем проживання осіб, які пов’язані з народним депутатом".
Як повідомлялося, народному депутату Олегу Волошину повідомили про підозру у державній зраді.
Раніше він написав заяву про складання мандата.
Волошин був обраний до парламенту у 2019 році за списком партії «Опозиційна платформа - За життя».
Фото ілюстративне