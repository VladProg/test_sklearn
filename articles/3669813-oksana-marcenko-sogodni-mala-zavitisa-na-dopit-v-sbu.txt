Дружина Віктора Медведчука Оксана Марченко сьогодні, 14 лютого, мала з’явитися на допит в управління СБУ в Івано-Франківській області.

Відповідна повістка раніше була оприлюднена на сайті Офісу генпрокурора, передає Укрінформ.


Як зазначається, Марченко викликали для проведення слідчих та процесуальних дій у статусі підозрюваної у кримінальному провадженні на допит на 09:00 14 лютого до слідчого в особливо важливих справах управління Служби безпеки України у Івано-Франківській області Юрія Бобуляка за адресою: Івано-Франківськ, вул. Сахарова, буд. 15.
Крім того, Марченко викликають в управління СБУ в Івано-Франківській області також на 09:00 15 і 16 лютого.
Як повідомлялося, 7 лютого Марченко повідомили про підозру у фінансуванні повалення конституційного ладу. Зокрема, їй інкримінують фінансування дій, вчинених з метою насильницької зміни та повалення конституційного ладу, захоплення державної влади, зміни меж території та державного кордону України на порушення порядку, встановленого Конституцією України, вчинених повторно, з корисливих мотивів, за попередньою змовою групою осіб, у великому розмірі, тобто у вчиненні кримінального правопорушення, передбаченого ч. З ст. 110-2 КК України.