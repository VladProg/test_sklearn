У Національному центрі «Український дім» відбулося відкриття тематичної виставки «Памфірова Маланка. Танець життя та смерті», де зібрали реквізит з фільму «Памфір».

Про захід повідомляє кореспондент Укрінформу.
«Маланка – один із найважливіших елементів картини. Ми дозволили собі сміливість створити в цьому в кіно свою власну Маланку, тому вона називається Памфірова, бо існує в представленому вигляді тільки в нашій стрічці. Вона зіткана з кількох традицій, притаманних різним селам Буковини та Івано-Франківської області», - зазначив Сухолиткий-Собчук.

Занурюють відвідувачів в історію Маланки - українського містичного карнавалу у переддень старого Нового року - понад сорок костюмів з фільму та більше ста обрядових масок. Як підкреслив режисер фільму, у картині зібрано різні традиції дністровського варіанту свята Маланки.
Експозиція містить маски тотемних тварин, зокрема, три варіанти голови ведмедя. Організатори зазначають, що тотемом могла стати коза, корова або кінь, що годують родину, або небезпений хижак: для карпатського регіону це саме ведмідь. Водночас були й маски людських персонажів - бабів і дідів.

«Маска діда, яку створив майстер Сергій Пастольников, хвилювала всіх. Саме вона брала участь у зйомці важливої сцени, яку потім вирізали під час фінального монтажу – її одягає син Памфіра Назар - хлопець, який тужить за батьком», - сказав куратор виставки Олексій Ананов.

Водночас, за його словами, фільм в Україні побачили максимум 2 000 людей на кількох фестивальних показах. Тож експозиція розповідає власну історію за допомогою реквізиту фільму.
«Ми прагнули не відкрити таємниць й інтриг фільму, водночас пояснити відвідувачам, які ще не бачили стрічки, матеріал, який ми зібрали», - додав він.

Відкриває експозицію макет мозаїки із зупинки з івано-франківського села Рашків, що фігурує у фільмі, а завершує – фрагменти печі із зображеннями пастухів і свійських тварин: цей малюнок метафорично описує створення світу. Водночас охочі побачать сцени з фільму, які не увійшли в остаточний варіант картини. Також під час відкриття режисер надав візуальний ключ до розуміння фільму.

«Усі кольори мають значення, вони приєднані до кожного персонажа. Сім’я Памфіра існує у тепло-жовтих, помаранчевих і синіх тонах, а все, що стосується небезпеки та антагоніста - Морди, - у зелених і чорних. Заразом червоний колір сигналізує, що характер персонажа може змінитися», - сказав він.
Проєкт реалізовано у рамках Кінопростору в Українському Домі. Виставка триватиме до 19 лютого. Організатори виставки: Український Дім та команда фільму «Памфір». Над виставкою працювали Олексій Ананов, продюсер проєкту Альона Тимошенко.
Як повідомляв Укрінформ, прокат стрічки “Памфір” режисера Дмитра Сухолиткого-Собчука перенесли з 26 січня на 23 березня задля проведення запланованих промоій. Світова премʼєра фільму відбулася у травні 2022 року на Каннському кінофестивалі.
Фото: Український дім, Facebook