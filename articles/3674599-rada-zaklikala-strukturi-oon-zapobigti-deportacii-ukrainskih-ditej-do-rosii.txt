Верховна Рада України звернулася до структур Організації Об‘єднаних Націй (ООН) із закликом запобігти депортації українських дітей до російської федерації або на тимчасово окуповані території України.

Відповідна постанова №9083 ухвалена на засіданні українського парламенту 24 лютого, повідомляє Укрінформ.
За інформацією народного депутата із фракції "Голос" Ярослава Железняка, постанову підтримали 330 парламентаріїв.
Так, ВР звертається до Комітету ООН з прав людини, Комітету ООН з прав дитини, Міжнародного суду ООН, верховного комісара ООН у справах біженців з вимогою невідкладно вдатися до рішучих кроків для захисту українських дітей з метою припинення геноциду українців у частині здійснення примусової депортації до російської федерації або в межах окупованих територій України дітей-громадян Української держави та дітей, які проживали на території України.
Парламент наполягає на поверненні дітей їх батькам або законним представникам.
Як повідомлялося, за даними уповноваженого Верховної Ради з прав людини Дмитра Лубінця, на території росії можуть перебувати близько 150 тисяч незаконно вивезених українських дітей.