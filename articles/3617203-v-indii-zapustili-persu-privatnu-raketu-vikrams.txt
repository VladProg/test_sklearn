Індійський стартап Skyroot Aerospace за підтримки Організації космічних досліджень і розробок Індії (ISRO) у п’ятницю запустив у космос першу в країні приватну ракету Vikram-S.

Про це повідомляє CNN, передає Укрінформ.
Співзасновник Skyroot Aerospace Паван Кумар Чандан після запуску зауважив, що ця місія символізує не лише перший в Індії приватний запуск ракети, а й «потенціал нової Індії».
«Запуск ракети допоможе протестувати та перевірити більшість технологій у космічних ракетах-носіях серії Vikram орбітального класу, включаючи багато підсистем та технологій, які будуть випробувані на етапах до і після старту», - зазначають у компанії.

Ракета вагою 546 кілограмів була запущена з космодрому на острові Шріхарікота і досягла висоти 89,5 кілометра. Вона виконає суборбітальну місію.


Ascent of @SkyrootA's Vikram-S launcher today from Sriharikota #MissionPrarambh pic.twitter.com/ysXWA61FgB
— ISRO (@isro) November 18, 2022

Skyroot Aerospace базується в південному технологічному центрі Хайдарабад. Згідно з даними компанії Tracxn, її заснували колишні інженери ISRO, які залучили 68 мільйонів доларів. Це перший стартап, який підписав меморандум про взаєморозуміння з ISRO.
Фото: ISRO