Київ чекає на візит міністра закордонних справ Держави Ізраїль Елі Коена для відвертої розмови в безпечному середовищі щодо подальшого розвитку співробітництва.

Про це повідомив міністр закордонних справ України Дмитро Кулеба в ефірі телемарафону «Єдині новини», передає Укрінформ.
«Ми чекаємо на візит мого колеги – міністра закордонних справ Ізраїлю, – який на моє запрошення прибуде до Києва, і вже тут матимемо відверту розмову за зачиненими дверима, у безпечному середовищі щодо того, як далі розвиватиметься співробітництво між нашими країнами», - сказав глава української дипломатії.
Кулеба додав, що пропозиція України ізраїльським колегам дуже проста, і переговори тривають. Крім того, він відзначив, що для Ізраїлю немає жодних конкретних вимог, натомість є списки потрібної Україні зброї, які були заточені під кожну країну, виходячи з можливостей, наявності в неї того чи іншого виду озброєння, а також що ці списки були передані як Ізраїлю, так й іншим країнам.
«У нас рівноправні з Ізраїлем відносини, ми готові відкрити діалог з новим урядом Ізраїлю без передумов», - підкреслив міністр.
Як повідомляв Укрінформ, міністри закордонних справ України та Ізраїлю Дмитро Кулеба та Елі Коен під час першої розмови 19 січня обговорювали співпрацю в рамках міжнародних організацій та плани посилити допомогу Україні.