російська пропаганда, спрямована на внутрішню аудиторію, викликає в населення страхи «фортеці в облозі», а назовні росія просуває свої наративи через російську колоніальну культуру і ресентимент інших народів.

Про це заявив директор Центру близькосхідних досліджень Ігор Семиволос під час проведення круглого столу в Укрінформі на тему: "Пропаганда у війнах росії на Кавказі та в Україні".

"російська пропаганда, спрямована всередину, працює на створення відчуття страху «фортеці в облозі», і для цього потрібна максимальна дегуманізація противника. Тому, зверніть увагу, що росіяни ніколи не воюють з іншими військами, вони воюють зі "злодіями", "бандитами", "бандформуваннями"... Це мало відрізняється від риторики колишнього СРСР часів громадянської війни початку минулого століття і спрямоване на створення максимальної загрози. А люди у такому стані готові слухатися, готові підтримувати владу. Вони самі створюють запит: "Захистіть нас". І тут уже влада робить усе що завгодно: мобілізує, відправляє (на фронт - ред.), і більша частина населення готова йти невідомо навіщо", - сказав Семиволос.

За його словами, для пропаганди, розрахованої назовні, рф використовує російську культуру 19-20 століття як більш м'яку силу.
"Ми знаємо про "трубадурів імперії", про колоніалізм. Колоніальні наративи вплетені в російську культуру. Через російську культуру дуже легко пояснити, чому росія діє так чи інакше на Кавказі, чому вона прийшла туди, які інтереси захищає. Тобто, це все є частиною загального російського наративу, спрямованого назовні", - зазначив експерт.
Він додав, що, окрім того, зовнішня російська пропаганда активно використовує ресентимент (почуття ворожості до того, що суб'єкт вважає причиною своїх невдач - ред.) інших народів, які тією чи іншою мірою постраждали, можливо, від західного колоніалізму.
За словами Семиволоса, приміром, в арабських країнах використовуються антизахідні настрої і відчуття того, що ці країни можуть відновити колишню могутність і той світ, який існував 500-600 років тому.
"Це використовується, в тому числі, і в боротьбі проти України, коли Україна зображується як певний колоніальний проєкт Заходу проти "великої росії". І багато хто готовий у це вірити, тому що це легко продається арабській "вулиці" і багатьом іншим", - констатував директор Центру близькосхідних досліджень.