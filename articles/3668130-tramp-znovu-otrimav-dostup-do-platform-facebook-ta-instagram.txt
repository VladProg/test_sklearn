Після двох років блокування експрезидента США Дональда Трампа на популярних соціальних платформах Facebook та Instagram, керівництво компанії Meta вирішило відновити йому доступ за умов, що він не порушуватиме політику контенту.

Про це повідомляє в четвер агентство Reuters із посиланням на речника компанії Meta Енді Стоуна, передає Укрінформ.
«Meta Platforms Inc відновила доступ колишнього президента США Дональда Трампа до Facebook та Instagram», - наводить видання заяву речника.
Таким чином, Трамп повертається на популярні соціальні платформи після дворічної заборони, введеної через його роль у підбурюванні натовпу, який 6 січня 2021 року штурмував будівлю Капітолія.
Зазначається, що тепер Трамп зможе спілкуватися з виборцями на цих платформах та збирати кошти на свою кампанію на президентських виборах 2024 року.
Як повідомлялося, у січні компанія Meta заявила, що «впродовж ближчих тижнів» скасує заборону для Дональда Трампа та запровадить посилені покарання у вигляді блокування від одного місяця до двох років, якщо експрезидент знову порушить політику контенту.
Фото: ZUMAPRESS.com