Космічне агентство Ірану заявляє, що керування супутником, який планується за допомогою росії запустити з Байконуру, здійснюватимуть виключно іранські фахівці.

Таку інформацію оприлюднило іранське державне агенство IRNA, передає Укрінформ.

"Супутник дистанційного зондування Землі "Хайям", який запустять за допомогою ракети-носія "Союз-2.1б" з космодрому Байконур 9 серпня належить Ірану", - йдеться в повідомленні з посиланням на Іранське космічне агентство.

Наголошується, що всі розпорядження, пов'язані з керуванням та експлуатацією цього супутника, виконуватимуться і віддаватимуться відразу після запуску іранськими фахівцями, які "базуються на космічних базах, що належать міністерству зв'язку та інформаційних технологій, на території Ісламської Республіки Іран".
Крім того, додали в агентстві повідомлення, що з'явилися в деяких ЗМІ про використання знімків цього супутника у військових цілях інших країн, не відповідають дійсності.
Нагадаємо, у ЗМІ з'явилася інформація, нібито розвідувальний супутник, який росія має підняти на орбіту на замовлення Ірану, спершу використовуватиметься для стеження за Україною.
Фото: IRNA