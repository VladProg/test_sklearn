Верхня палата польського парламенту одноголосно ухвалила резолюцію на підтримку України напередодні річниці повномасштабного збройного вторгнення росії із закликом засудити російських злочинців у міжнародному суді.

Маршалок Сенату вручив текст резолюції, за який проголосували усі присутні в залі - 91 сенатор, послу України в Польщі Василю Зваричу, який подякував польським законодавцям та польському народові за підтримку України, передає кореспондент Укрінформу.

“Сенат Польщі неодноразово висловлював свою підтримку братньому українському народові. Також сьогодні, у річницю варварської агресії росії проти України, він високо цінує військову хоробрість, громадянську рішучість і сміливе лідерство воюючої України. Сенат рішуче засуджує російські воєнні дії в Україні та вчинені під час них воєнні злочини, які повинні бути засуджені Міжнародним кримінальним судом”, - йдеться в резолюції Сенату РП.


В ній висловлюється повага українській владі та українському народові за героїчність і дії, які гідні наслідування.


У резолюції польські сенатори зауважили, що Польща та поляки з перших годин російської агресії підтримали боротьбу українців проти знищення і відкрили свої домівки для мільйонів українців.

“Українці захищають не лише свою країну, а й Європу. Вони проливають кров за свою Батьківщину, за власні родини, а також за свої європейські та атлантичні прагнення, за свою і нашу свободу”, - підкреслюється в резолюції.

Після голосування сенаторів за резолюцію маршалок Сенату Томаш Гродзький вручив текст резолюції послу України в РП Василю Зваричу. Під час звернення до польських законодавців український дипломат від імені української влади та українського народу подякував їм за “величезний прояв солідарності з українським народом України, який бореться проти російського агресора”.

“Ви показуєте приклад, як не лише словом, а й чином реагувати в умовах, коли існує справжня загроза для існування не лише українського народу, України, а й усієї європейської цивілізації”, - підкреслив Зварич.
Він наголосив, що Україна разом зі своїми союзниками захищає міжнародне право, українські військові захищають право на своє існування зі зброєю в руках, зокрема отриманої з Польщі. Зварич підкреслив, що Україна продовжуватиме це робити і “ніколи не втомиться боротися за нашу і вашу свободу”.
Як повідомляв Укрінформ, 21 лютого президент США Джо Байден після Києва відвідав Варшаву. У Польщі він зустрівся з президентом РП Анджеєм Дудою, виголосив промову в центрі польської столиці, а також планує у середу зустрітися у польській столиці з лідерами “Бухарестської дев’ятки”.
Фото: senat.gov.pl