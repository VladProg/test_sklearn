На Франкфуртському книжковому ярмарку біля українських стендів щодня збирається черга із журналістів, видавців і читачів.

Як передає Укрінформ, про це дружина Президента України Олена Зеленська повідомила у Фейсбуці.
"Історія Франкфуртського книжкового ярмарку справляє враження: він започаткований ще в XV столітті! А відродився в тяжкі роки повоєнної відбудови після Другої світової. Думаю, це ознака того, що немає спеціального часу для культури, для книжки для читання. Навпаки, у найважчі часи й віки книжка залишається з людиною як вогник підтримки та надії на краще. І сьогодні, коли українські книжкові ярмарки не можуть відбутися через російську агресію, їх приймає в себе саме Франкфуртський книжковий ярмарок – безкоштовно, із повним технічним і промосприянням. Біля наших стендів тут щодня черга з журналістів, видавців і читачів", – зауважила перша леді.

Зеленська наголосила на важливості перекладів. "Важливо, щоб завдяки ним про нас дізнавалися. Що більше ми перекладемо класики, сучасної літератури, то зрозумілішими будемо для тих, хто хоче нас підтримати. Українську літературу треба перекладати багатьма мовами та максимально розповсюджувати у світі", – підкреслила вона.
Дружина Президента подякувала за допомогу в організації українського стенду президенту Франкфуртського книжкового ярмарку Юргену Боосу.
Учора, 21 жовтня, перша леді спільно із партнерами – Міністерством закордонних справ України, Міністерством культури та інформаційної політики України й Українським інститутом книги – представила в межах цього заходу два спільні книжкові проєкти: «Українську книжкову поличку» та «Книжки без кордонів».
"На гостинному майданчику у Франкфурті ще раз упевнилася, що наша культура (а отже, і ми самі) із кожним днем стає лише сильнішою", – додала Зеленська.
Як повідомлялося, Франкфуртський книжковий ярмарок проходить 19-23 жовтня. Його девіз – «Слова поєднують світи» (Wordsconnect Worlds). росію зі списку учасників ярмарку цьогоріч викреслили через розв'язану проти України.
Франкфуртський книжковий ярмарок є найбільшим у світі. Проводиться захід з 1949 року. Учасниками його стають видавці, агенти, книготорговці, бібліотекарі, науковці, художники-ілюстратори, книгопродавці тощо. Україна бере участь у ФКЯ з початку 2000-х.
Фото: Олена Зеленська / Фейсбук