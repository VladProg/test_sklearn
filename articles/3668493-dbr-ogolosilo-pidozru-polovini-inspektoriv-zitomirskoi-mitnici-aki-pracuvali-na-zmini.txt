Служба безпеки України та Державне бюро розслідувань ліквідували нову корупційну схему на Житомирській митниці, яка призвела до збитків державі щонайменше на 3,5 млн грн.

Як передає Укрінформ, про це СБУ повідомляє у Телеграмі.
За даними слідства, посадовці займалися махінаціями при митному оформленні вантажних автомобілів. Зокрема, вони занижували розмір платежів під час розмитнення автівок, які імпортували з ЄС.
«Схема» працювала завдяки комерційній фірмі, що займається імпортом.
«Ця фірма надавала митникам підроблені іноземні технічні паспорти з виправленими датами виробництва та першої реєстрації вантажівок. Через такі маніпуляції автомобілі «молодшали», а обов’язкові митні платежі до держбюджету кардинально зменшувалися», - ідеться в повідомленні.
Митники, зловживаючи службовим становищем, «не помічали» цих порушень та не здійснювали належну перевірку поданих до розмитнення документів.
У ході досудового розслідування задокументовано ввезення та оформлення в режимі «імпорт», а потім продаж доброчесним покупцям більше ніж двох десятків вантажних автомобілів.

Правоохоронці продовжують перевіряти причетність інших службових осіб митниці до корупційної схеми і проводять відповідні слідчі дії на митному посту, який фігурує у злочинній схемі. Вилучаються документація та електронні носії інформації, що можуть містити докази протиправної діяльності.
Наразі п’ятьом головним інспекторам митного посту «Житомир Центральний» повідомлено про підозру за ч. 2 ст. 364 Кримінального кодексу України (зловживання владою або службовим становищем, що спричинило тяжкі наслідки).
Як повідомляв Укрінформ, Державне бюро розслідувань та Служба безпеки України проводять спільні обшуки по всій вертикалі митниці, викриті тіньові схеми масштабами до 10 мільярдів збитків на місяць.