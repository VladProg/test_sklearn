Євросоюз планує провести розслідування зростання експорту до країн, що є сусідами росії, вважаючи, що таким чином постачальники можуть обходити західні санкції.

Про це Радіо Свобода із посиланням на Financial Times, передає Укрінформ.
Значне зростання експорту товарів з ЄС до сусідніх із росією країн викликає питання, чи поставляються через ці країни товари, які потрапили під антиросійські санкції, сказав виданню спеціальний представник ЄС із санкцій Дейвід О'Салліван.
«Ми бачимо масштабне падіння торговельних потоків з ЄС до росії та незвичайні сплески у торгівлі з третіми країнами, особливо з тими, що перебувають у безпосередній близькості від росії», – сказав він. Водночас О'Салліван не назвав країни, які здійснюють реекспорт європейських товарів до РФ, пославшись на «презумпцію невинуватості».
FT зазначає, що, згідно з аналізом Європейського банку реконструкції та розвитку (ЄБРР), Вірменія, Киргизстан і Туреччина суттєво наростили імпорт із західних країн та експорт до росії. Це зростання, як наголошують журналісти, збігається з більш як 50-відсотковим падінням експорту ЄС, США та Великої Британії до росії порівняно із середнім показником у 2017–2019 роках.
Одним із можливих чинників зміни моделей торгівлі, як пише FT, є те, що західні компанії добровільно відмовляються від прямих продажів до росії, навіть коли їхня продукція не підпадає під санкції. У коментарі виданню головний економіст ЄБРР Беата Яворчик зазначила, що останнім часом спостерігається збільшення експорту товарів із ЄС, які потенційно можуть потрапляти під санкції.
Одним із заходів щодо боротьби з обходом санкцій ЄС, як зазначає FT, стала запущена 22 лютого Єврокомісією онлайн-платформа, за допомогою якої можна анонімно повідомити про факти порушень росією та Білоруссю запроваджених проти них економічних обмежень.
Раніше про значне зростання експорту товарів із ЄС у сусідні з росією країни колишнього СРСР заявили експерти дослідницької компанії Euromonitor International.
За даними Євростату, на які посилаються в Euromonitor International, експорт із Європи до росії після запровадження санкцій у період із березня до листопада 2022 року впав на 47% порівняно з аналогічним періодом 2021 року і становив 36,3 млрд євро. Але при цьому експорт європейських товарів у сусідні з росією країни (Білорусь, Вірменія, Казахстан, Грузія, Узбекистан і Киргизстан) за аналогічний період 2022 року зріс на ті ж 48% і становив 20,3 млрд євро.