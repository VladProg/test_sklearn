У Варшавському кінотеатрі Kinoteka з 21 до 29 жовтня триває 7-й Кінофестиваль Ukraїnа!

У рамках програми фестивалю буде показано 56 українських художніх, документальних, короткометражних та анімаційних стрічок, знятих в останні роки, а також найновіші фільми, відзначені на міжнародних фестивалях, передає кореспондент Укрінформу.
Під час відкриття фестивалю, який в цьому році відбувається під гаслом "Між війною та надією", його директор Беата Бєронська-Лях зазначила, що цей рік дуже складний й організатори думали, чи робити урочисте відкриття фестивалю.

“Але ні, краса українського фільму перемогла. Ми дуже радіємо, що можемо показати це кіно. Після 24 лютого ми були переконані, що не відмовимося від проведення фестивалю і хочемо й надалі демонструвати і популяризувати українське кіно”,- наголосила Бєронська-Лях.
Вона зауважила, що вже 25 лютого на інтернет-платформі Mojeekino.pl було показано фільм “Моя війна”, який переміг торік під час цього фестивалю. Тоді його подивилися декілька тисяч людей, завдяки чому зібрано перші кошти на допомогу Україні. Згодом, в Польщі було організовано понад 100 благодійних показів, під час яких збиралися кошти, які було передано в Україну.
Як зауважив у коментарі виданню посол України в Польщі Василь Зварич, цей вже сьомий поспіль кінофестиваль “Ukraїna!”, відтак він має вже має свої традиції і свого глядача.

“Але цього року фестиваль і справді має особливе значення, тому що він відбувається в умовах повномасштабної російської агресії проти України, внаслідок якої росія намагається знищити і українську культуру і українське кіномистецтво, нищить кінотеатри, забороняє використовувати українську кінематографію”,- зазначив посол.
Він додав, що саме такого роду кінофестивалі допомагають рятувати українське кіно і показати усьому світові, що попри зусилля путіна, українська кінематографія розвивається, створюються нові українські фільми, які демонструються світові.
Голова Державного агентства України з питань кіно Марина Кудерчук в коментарі Укрінформу зауважила, що в рамках іншого, Варшавського кінофестивалю, який паралельно триває у Варшаві, відбувся Одеський кінофестиваль і день України у Варшаві.
“Ми мали можливість ще раз привернути увагу до України й українського кіно. Ми презентували блок про спільну роботу України і Польщі, яка триває вже декілька років, але зараз вона тим більше є відчутною. Війна оголила багато почуттів і ми тепер з кожним днем все більше розуміємо хто друг, а хто ворог, і з польською стороною у нас дуже теплі і дружні відносини”,- підкреслила Кудерчук.

Показ фільмів на кінофестивалі відбувається в декількох секцій: “Жіночі історії”, “Обличчя України”, “Мистецтво свободи”, “Маріуполь”. У програмі кінофестивалю є, зокрема, фільми: “Клондайк”, “Будинок Слово”, “107 матерів”, “Нескінчений роман”, “Відблиск”, "Бачення метелика", "Памфір", "Мати апостолів" та багато інших.
Під час фестивалю глядачі оберуть найкращий фільм. У рамках фестивалю відбудеться також конкурс на найкращий короткометражний фільм.
Крім Варшави, цьогорічний фестиваль завітає також до Кракова, Вроцлава, Гданська, Білостока, Лодзі та інших польських міст. Крім того, з 1 до 14 листопада показ фільмів фестивалю пройде на онлайн-платформі VOD.Warszawa.