Міністерство цифрової трансформації і Федеральне Міністерство фінансів Республіки Австрія підписали меморандум про співробітництво в сфері цифровізації.

Про це повідомив віцепрем'єр-міністр - міністр цифрової трансформації Михайло Федоров, передає Укрінформ з посиланням на пресслужбу міністерства.

«У цей надскладний для України час ми вдячні Австрії за підтримку. Підписаний Меморандум дасть змогу посилити співпрацю і обмінятися досвідом у розбудові цифрової держави. Австрія розвиває one-stop shop державних послуг – Digitales Amt. Як і Україна, вони почали з цифрового водійського посвідчення, і ми вже можемо поділитися своїми напрацюваннями в цьому напрямі», - зазначив Федоров.
Під час підписання документа сторони обговорили співпрацю країн у сфері цифрової трансформації та обмін досвідом у сферах доступу до швидкісного інтернету, електронного урядування, цифрових стартапів, а також потреби телекомсфери.
Австрія висловила готовність найближчим часом виділити допомогу для підтримки наших серверів та цифрової інфраструктури, йдеться про партію генераторів. Також сторони будуть працювати далі над забезпеченням України терміналами супутникового звʼязку Старлінк.
Як повідомлялось, у листопаді Міністерство цифрової трансформації та інноваційний центр державних технологій GovTech Campus підписали меморандум про співробітництво, зокрема щодо обміну досвідом у сфері цифровізації.


Фото: Мінцифри