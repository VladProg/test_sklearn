Стрічка "Свобода у вогні: Боротьба України за свободу" американського режисера Євгена Афінеєвського отримала відзнаку на кінофестивалі у США та премію Фонду родини Бріццолара.

Про це повідомляє пресслужба Міністерства культури та інформаційної політики, передає Укрінформ.
"На традиційному американському кінофестивалі у Мілл-Веллі відзнаку MVFF45 "Сила кіно" отримав Євген Афінеєвський за його фільм "Свобода у вогні: Боротьба України за свободу". Окрім того, стрічка виборола премію Фонду родини Бріццолара за фільми про конфлікти та рішення", - йдеться в повідомленні.
Зазначається, що робота Афінеєвського, над якою працювала команда з 43 операторів та 9 режисерів монтажу, розповідає про події, які переживають українці під час повномасштабного вторгнення рф в Україну.
"Зараз у мене теж стоїть така мета − зі швидкістю світла вивести фільм Freedom on fire на екрани. Зробити можливим, щоб увесь світ побачив цю війну", - підкреслив режисер.
Як зазначив засновник та директор MVFF Марк Фішкін, "цей захопливий і пристрасний фільм є тривожним сигналом для всіх нас, щоб вжити заходів для запобігання подальшим трагедіям і людським жертвам". Також він зазначив, що Афінеєвський матиме змогу під час церемонії нагородження поспілкуватися зі сцени про війну росії проти України та можливу ядерну загрозу.
"Свобода у вогні: Боротьба України за свободу" - це документальний фільм, який Афінеєвський зняв за сприяння платформи Netflix. Стрічка є продовженням фільму "Зима у вогні: Боротьба України за свободу". Прем'єра "Свободи..." відбулася 7 вересня на Венеційському кінофестивалі, де режисер отримав відзнаку Movie for Humanity. Водночас фільм також номінували на премію Critics Choice Documentary Awards.