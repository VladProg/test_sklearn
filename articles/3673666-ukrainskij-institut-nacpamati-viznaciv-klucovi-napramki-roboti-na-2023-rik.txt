Виконувач обовʼязків голови Українського інституту національної памʼяті Максим Ярмистий назвав ключові пріоритети УІНП на 2023 рік.

Про це Ярмистий розповів під час публічного звіту щодо діяльності УІНП в Укрінформі.
«Хотілось би звернути увагу на цей рік, зокрема, на ключові пріоритети на 2023 рік. До них відноситься: продовження роботи у збереженні пам'яті про спротив українського народу російській агресії у сучасній війні; проведення заходів до 90-х роковин Голодомору; робота з подолання наслідків русифікації та тоталітаризму, популяризація українського минулого та розвінчування російських міфів», - сказав Ярмистий.
Крім того, УІНП у 2023 році забезпечуватиме реалізацію усноісторичних проєктів та наповнюватиме Віртуальний музей російської агресії.
Також Ярмистий додав, що цього року планують посилювати міжнародну співпрацю.
Як повідомлялося, Український культурний фонд спільно з Українським інститутом національної пам'яті оголосили конкурс грантів - ЛОТ «Дослідження історико-культурної спадщини України» для підтримки дослідників російської пропаганди.