Фонд гарантування вкладів фізичних осіб виставляє на аукціон 19 земельних ділянок під Києвом АТ АКБ «Аркада».

Як передає Укрінформ, про це повідомляє пресслужба Фонду гарантування.l
«Уже на початку березня – 3, 6 та 7 березня – у системі Prozorro.Продажі відбудуться аукціони з продажу земельних ділянок АТ АКБ «Аркада», що ліквідується Фондом гарантування вкладів (далі - Фонд). На торги виставлено 19 земельних ділянок загальною площею 159,05 га, що розташовані у селі Михайлівка-Рубежівка на Київщині (колишній Києво-Святошинський район)», - йдеться в повідомленні.
У Фонді гарантування зазначають, що земельні ділянки мають різну площу – від 5,5 га до 10,4 га. Одна з ключових переваг, що робить їх привабливими об’єктами інвестування – близькість до столиці. Михайлівка-Рубежівка знаходиться на відстані менш як 40 км до центру Києва. І останні кілька років селище характеризувалося активною забудовою приватними будинками і сучасними котеджними містечками.
Початкова вартість лотів - від 5 млн грн до 10 млн грн.
Активи на продаж виставляються повторно. Торги пройдуть за голландською моделлю аукціонів. Кошти, отримані від продажу активів, Фонд спрямує на розрахунки з кредиторами АТ АКБ «Аркада».
Як повідомлялось, банк «Аркада» було віднесено до категорії неплатоспроможних на підставі рішення Національного банку України від 25 серпня 2020 року.