Україна закликає партнерів до посилення санкцій проти росії, щоб послабити спроможність агресора вести повномасштабну війну.

На цьому наголосив Прем’єр-міністр України Денис Шмигаль під час спілкування з іноземними журналістами, передає Укрінформ із посиланням на Урядовий портал.
«Портфель закордонних замовлень компанії «росатом» становить 200 млрд доларів. Зважаючи на окупацію Запорізької АЕС та ядерний шантаж, важливо через санкції дати сигнал росії, що це неприпустимо», — сказав Шмигаль.
Глава уряду подякував міжнародним партнерам за вже прийняті санкційні пакети й водночас висловив сподівання, що найближчим часом будуть запроваджені санкції проти атомної галузі росії.
Він також підкреслив важливість санкціонування фізичних осіб, які безпосередньо впливають на хід повномасштабної агресії, зокрема керівників «росатома» й усіх підприємств, які належать до ядерної галузі росії.
«Другий крок — це безпосередньо санкціонування самих підприємств і їхніх контрактів, зокрема, з європейськими країнами», — зауважив глава уряду.
За словами Прем’єр-міністра, алмазна індустрія — ще один із секторів, який Україна хотіла б включити до наступного пакету санкцій.
Також Шмигаль закликав увесь цивілізований світ долучитися до створення міжнародного трибуналу з метою засудження військових злочинів політичного керівництва рф.
«Україна надзвичайно плідно співпрацює з Міжнародним кримінальним судом. Але Міжнародний кримінальний суд може засуджувати лише злочинців, які безпосередньо здійснюють воєнні злочини. Не існує механізму, який засудить злочинні накази, які віддає найвище політичне керівництво росії», — зазначив Прем’єр-міністр.
Він наголосив на важливості створення інструменту міжнародного трибуналу, який дасть змогу засуджувати політиків, російську еліту й безпосередньо путіна за злочини, які він здійснював в Україні з 2014 року.
Як повідомляв Укрінформ, Прем’єр-міністр Денис Шмигаль також заявив журналістам про те, що Україна витрачає на армію весь бюджет держави мирного часу.
Фото: КМУ