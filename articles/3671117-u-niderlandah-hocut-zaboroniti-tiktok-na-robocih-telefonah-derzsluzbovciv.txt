У Нідерландах депутати хочуть заборонити державним службовцям використовувати TikTok на робочих телефонах.

Про це повідомляє Укрінформ з посиланням на NOS.
“Державні службовці в Нідерландах не повинні використовувати TikTok на робочих телефонах. Такої точки зору дотримуються більшість депутатів парламенту”, - йдеться у повідомленні.
Занепокоєння депутатів викликає захист даних та можливості доступу до інформації з боку співробітників китайської компанії, яка є розробником програми.
Зокрема, зо словами депутата партії “D66” Хінд Деккер-Абдулазіз, йдеться про “потенційно високі ризики для безпеки... Проявімо обережність і заборонимо TikTok на робочих телефонах держслужбовців”, - заявила вона. Депутат CDA (Християнсько-демократична партія) Еверт-Ян Слотвег закликав наслідувати приклад США. “Ми не повинні бути наївними, треба йти шляхом американського уряду”, - сказав він.
Як повідомляв Укрінформ, Сенат США схвалив заборону TikTok на телефонах чиновників з огляду на безпеку та приналежність цієї мережі китайським виробникам.
Законодавчий акт передбачає заборону завантаження або використання TikTok на будь-якому пристрої, виданому для службового користування Сполученими Штатами чи державною корпорацією.