У роботі МВС нічого не зміниться, зокрема, продовжуватимуться відрядження в прифронтові зони.

Про це виконувач обов’язків міністра внутрішніх справ Ігор Клименко сказав в ефірі телемарафону “Єдині новини”, передає Укрінформ.

“На сьогоднішній день по всім напрямкам роботи МВС зберігається повний контроль. Ми провели відповідні координаційні наради, і кожний буде виконувати роботу у свої ланці, так як це буде необхідно на даний момент”, - сказав Клименко.
Він зазначив, що у роботі МВС нічого не зміниться, зокрема, продовжуватимуться відрядження в прифронтові зони. За його словами, будуть вживатися всі заходи безпеки на всіх рівнях управлінської вертикалі МВС.
Виконувач обов’язків міністра внутрішніх справ наголосив, що наразі головною задачею є утримання стабільності в нашій державі.
“На сьогоднішній день в Україні йде війна. 59 тисяч кримінальних проваджень саме по злочинах, які були скоєні російськими окупантами… І кожного дня продовжуються бомбардування наших міст”, - зауважив Клименко.
Як повідомлялося, у середу в Броварах на Київщині упав гелікоптер. Унаслідок авіакатастрофи загинули міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
Уряд поклав на заступника міністра внутрішніх справ - голову Національної поліції Ігоря Клименка виконання обов’язків керівника МВС.
Фото: Нацполіція