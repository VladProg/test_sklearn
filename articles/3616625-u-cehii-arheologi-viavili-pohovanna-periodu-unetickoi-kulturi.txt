Під час підготовки до будівництва нового шосе D35 на ділянці між чеськими селами Садова і Горжице археологам вдалося зробити перші знахідки, що належать до періоду унетицької культури.

Як передає Укрінформ, про це повідомляє Радіо Прага.
Досі найпримітніші об'єкти, виявлені під час поточних розкопок, - могильник бронзової доби між селами Кленіце і Горні Чорнутки. Цікава знахідка, що стосується періоду сучасної історії (період XVIII-XX століть), - скелетні останки корови з відрубаною головою, що зберігається в її животі. Цьому археологи поки що не знайшли пояснення.
Досліджувана ділянка має довжину 10,5 км.
Археологи заявили, що ділянка між селом Садова і Горжицею відносно мало вивчена, в минулому на ній не було зроблено значних відкриттів. Найцікавішою з археологічної точки зору є ділянка між Козинецьким ставком у Садова і селом Кленіце. Там розташоване місце поховання епохи ранньої бронзи, стародавньої фази унетицької культури, датованої періодом 2200–2150 рр до н.е. Через кислотність ґрунту скелетних останків там майже не збереглося, натомість археологи зібрали багатий «урожай» із глиняних судин, характерних для унетицької культури.
Унетицька культура – ​​археологічна культура ранньої бронзової доби, поширена на значній території Центральної Європи. Назва від могильника Унетіце біля Праги, який було виявлено у 1880 році.
Як повідомляв Укрінформ, італійські археологи під час розкопок старовинного тосканського термального курорту виявили близько 20 бронзових статуй, яким понад дві тисячі років.
Фото з сайту www.lakegeorge.com