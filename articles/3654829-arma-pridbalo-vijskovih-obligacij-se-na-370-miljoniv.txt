Національне агентство з питань виявлення, розшуку та управління активами, одержаними від корупційних та інших злочинів (АРМА) придбало п’ятий пакет військових облігацій на суму 370 млн грн.

Про це повідомляє пресслужба Нацагентства, передає Укрінформ.
«АРМА витратило на оборонні потреби держави ще 370 мільйонів гривень – найбільшу суму арештованих коштів з початку повномасштабної війни, спрямовану агентством на придбання військових облігацій. Відтак, завдяки купівлі облігацій, до бюджету сукупно перераховано вже понад 1,2 мільярди гривень, а також ще понад 300 млн грн - поза використанням інструменту цінних паперів», - йдеться в повідомленні.
Наголошується, що поточний п’ятий пакет облігацій придбано завдяки коштам від реалізації на торгах арештованого аміаку російського походження. Відповідну партію сировини обсягом 10 тис. т було продано в листопаді минулого року на аукціоні, в ході якого початкова ціна зросла на 26%, або на 77 млн грн.
За словами керівника установи Дмитра Жоравовича, наразі АРМА одночасно працює як над реалізацією нових лотів, так і в напрямку законодавчого вдосконалення продажів з метою збільшення конкуренції.
Як повідомлялося, арештовані за матеріалами Нацполіції активи російського олігарха на майже 800 млн грн передано до АРМА. Зокрема, йдеться про десятки тисяч тонн залізної руди, яку мали намір доставити морським транспортом ракетобудівним підприємствам ВПК рф.