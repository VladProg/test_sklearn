Україна диверсифікувала постачання ядерного палива для атомної генерації і на сьогодні є повністю незалежною від росії.

Як передає Укрінформ, про це в ефірі загальнонаціонального телемарафону заявив міністр енергетики Герман Галущенко.
«Ми ще до великої агресії росії почали диверсифікувати постачання ядерного палива для нашої атомної генерації. Відповідно на момент, коли стався великий напад, половину всього палива ми отримували від росії, половину від компанії Westinghouse США. Тобто по факту ми вже диверсифікували постачання палива. Відповідно, коли почалася велика агресія, ми одразу розірвали всі угоди з росією і спокійно бачимо, як ми можемо забезпечити себе паливом без палива ТВЕЛ (російський виробник ядерного палива ВАТ "ТВЕЛ" – ред.), - зазначив він.
Крім того, за його словами, Україна вивозила відпрацьоване ядерне паливо до росії на переробку і так само ще до повномасштабної війни зупинила цей контракт.
«Ми повідомили росіян, що ми більше не будемо вивозити до них паливо. Тому що ми добудували в Україні сховище відпрацьованого палива, воно введено в експлуатацію. І це нам так само дає можливість уникнути залежності», - сказав Галущенко.
Як повідомляв Укрінформ, до 2032 року Міністерство енергетики планує побудувати два нових атомних блоки та запустити пілотні проєкти малих модульних реакторів.