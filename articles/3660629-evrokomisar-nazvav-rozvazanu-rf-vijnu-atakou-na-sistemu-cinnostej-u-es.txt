Вшанування пам’яті жертв Голокосту цього року є особливо резонансним, оскільки в Європі знову точиться війна, спрямована не лише проти України, а й проти усього способу європейського життя та проти демократичних цінностей, на яких воно ґрунтується.


Про це сьогодні у Брюсселі під час зустрічі із релігійними лідерами Європи сказав віцепрезидент Єврокомісії Маргаритіс Скінас, повідомляє кореспондент Укрінформу.
Повний текст його промови оприлюднений на мультимедійному порталі ЄС.
«Заходи вшанування цього року є особливо резонансними. В Європі точиться війна, знову відроджуються почуття нетерпимості та нехтування фундаментальними цінностями... Ця війна є не лише війною проти країни. Це пряма атака на систему цінностей нашого суспільства. Наші українські друзі за нашої підтримки воюють за власну свободу й незалежність, але також - за захист демократії, фундаментальних прав та верховенства права», - наголосив представник Єврокомісії.
Він зауважив, що війна спричиняє важкі наслідки для усіх сфер життя європейців, саме тому обговорення цієї теми з релігійними лідерами, які мають широкий погляд на життя та на світ, набуває особливого значення, оскільки саме вони на національному або регіональному рівнях можуть допомогти людям зрозуміти, як ставитися до цієї війни та як долати її наслідки.
«Треба визнати, що ця війна має широкий негативний вплив на ЄС та на весь світовий порядок. Це війна не лише проти суспільства й демократії, вона ведеться проти нашої економіки, енергетики, проти нашої незалежності, проти бажання залишатися вільними людьми та жити у відкритому суспільстві», - підкреслив Скінас.
Він нагадав, що ЄС надає Україні суттєву допомогу у боротьбі проти російської агресії. Минулого року ЄС надав Україні допомогу в обсязі близько 19 мільярдів євро, в середньому по 1,7 мільярда щомісяця. Подібний рівень макрофінансової допомоги ЄС продовжить надавати Україні і в 2023 році, щоб надати Українській державі можливість навіть в умовах війни сплачувати людям заробітну плату та пенсії, забезпечувати роботу лікарень, шкіл і інших соціальних об’єктів.
Крім того, ЄС прийняв у себе більше 6 мільйонів українців, котрі рятувалися від російської агресії, він вперше в історії активував так звану Директиву тимчасового захисту, яка надала всім цим людям негайний та безумовний доступ до системи освіти, охорони здоров’я та європейського ринку праці.
«Наразі дуже важливо, що ЄС є рішучим та єдиним у відповіді на цю російську війну. Таку єдність ми маємо бачити й в перспективі, а для цього треба пояснювати нашій громадськості природу цієї війни та те, як долати її наслідки. Те, як ми це зробимо, буде вирішальним у тому, яку Європу ми будемо мати у майбутньому, у вимірі стратегічної незалежності, більшої стійкості, енергетичної та оборонної незалежності, - саме про це ми маємо говорити», - зауважив віцепрезидент Єврокомісії.
Як повідомлялося, від початку вторгнення росії в Україну ЄС почав надавати Україні суттєву політичну, економічну, фінансову, гуманітарну та військову допомогу. Країни ЄС ухвалили рішення надати Україні у 2023 році макрофінансову допомогу в обсязі 18 мільярдів євро, яка, поряд із внесками від інших міжнародних донорів, дозволить державі виконувати головні соціальні функції, вистояти та перемогти у боротьбі проти російської агресії.