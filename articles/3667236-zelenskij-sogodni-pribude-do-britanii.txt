Президент України Володимир Зеленський сьогодні прибуде до Великої Британії, щоб зустрітися з прем’єр-міністром країни Ріші Сунаком і виступити перед британським парламентом.

Про це повідомляється на сайті британського уряду, передає Укрінформ.
Лідери обговорять двосторонній підхід до підтримки Британією України, починаючи з негайного надходження військового обладнання в країну для протистояння ймовірному весняному наступу росії, і посилюючи довгострокову підтримку.
Сунак також запропонує підтримку Сполученого Королівства планам Зеленського працювати над справедливим і міцним миром в Україні. «Візит Президента Зеленського до Великої Британії є свідченням мужності, рішучості та боротьби його країни, а також свідченням непорушної дружби між нашими двома країнами», – сказав Сунак.
У рамках сьогоднішніх переговорів прем’єр-міністр Сунак запропонує посилити пропозицію Великої Британії щодо навчання українських військових, у тому числі розширити її на пілотів винищувачів, щоб Україна могла захищати своє небо в майбутньому. Навчання забезпечить пілотам можливість керувати складними винищувачами за стандартами НАТО в майбутньому. Зазначається, що Велика Британія співпрацюватиме з Україною та міжнародними союзниками для координації колективної підтримки для задоволення оборонних потреб України.
Сунак також запропонує розпочати негайну програму навчання морської піхоти. Це навчання стане доповненням до програми підготовки новобранців, яка вже діє у Великій Британії. В її межах за останні шість місяців було навчено 10 тис. українських військових, а цього року планується підготувати ще 20 тис. українських солдатів. Сполучене Королівство продовжить співпрацю з українськими Збройними силами та міжнародним співтовариством, щоб розширити програму у 2023 році, йдеться у заяві.
Також британський прем'єр оголосить про постачання Києву далекобійної зброї. Це порушить здатність росії постійно атакувати цивільну та критично важливу інфраструктуру України та допоможе послабити тиск на передовій, йдеться у заяві.
Очікується, що президент і його команда також зустрінуться з керівниками оборони та безпеки Британії, включно з начальником штабу оборони та начальником штабу авіації, щоб обговорити деталі програми навчання.
«Я пишаюся тим, що сьогодні ми розширимо цю підготовку від солдат до морської піхоти та пілотів винищувачів, гарантуючи, що Україна матиме армію, здатну захищати її інтереси в майбутньому. Це також підкреслює наше зобов’язання не просто надавати військове обладнання на короткий термін, але й довгострокове зобов’язання стояти пліч-о-пліч з Україною протягом багатьох років», – наголосив Сунак.
Це перший візит Зеленського до Великої Британії після повномасштабного вторгнення росії в Україну в лютому минулого року.