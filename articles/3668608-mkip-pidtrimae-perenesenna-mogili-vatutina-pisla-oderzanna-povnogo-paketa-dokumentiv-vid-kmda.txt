Міністерство культури та інформаційної політики вважає за доцільне перенесення могили радянського воєначальника Миколи Ватутіна з Маріїнського парку в інше місце, однак для вирішення цього питання Київська міськдержадміністрація має надати повний пакет відповідних документів.

Про це повідомляє пресслужба МКІП, передає Укрінформ.
У відомстві нагадали, що могила Ватутіна є пам’яткою історії національного значення і занесена до Державного реєстру нерухомих пам’яток України. Відповідно до статті 4 Закону «Про охорону культурної спадщини», надання дозволу на переміщення (перенесення) пам'яток культурної спадщини національного значення належить до повноважень Кабінету Міністрів, водночас відповідне подання готується Міністерством культури та інформаційної політики.
"З метою його підготовки до міністерства необхідно надати пакет документів від Київської міської влади. Станом на 10 лютого 2023 року запиту щодо вилучення пам’ятки з Державного реєстру чи її переміщення (перенесення) на адресу МКІП не надходило. Але щойно МКІП отримає документи, в якнайкшвидший спосіб запустить процес", - запевнили у відомстві.
Раніше ЗМІ повідомляли, що Київська міська влада звернулася до Міністерства культури та інформаційної політики з поданням щодо ексгумації та перенесення тіла Ватутіна, який похований в урядовому кварталі столиці.
9 лютого у Маріїнському парку демонтували пам’ятник радянському воєначальнику Миколі Ватутіну.