Музей мистецтв Метрополітен у Нью-Йорку визнав художника Архипа Куїнджі українським митцем – ще у грудні 2022 року його підписували російським художником.

Про це повідомляє пресслужба МКІП, передає Укрінформ.
«На сайті прибрали слова «artist celebrating both in Russia and Ukraine» (англ. – художник, визнаний в росії та Україні) та визнали, що у березні 2022 року художній музей Куїнджі в Маріуполі знищив авіаудар з боку росії», - йдеться у повідомленні.
Також у МКІП наводять біографічну довідку про художника з сайту музею, де підкреслюється українське походження Куїнджі.
«Це місце було визначено як одне з улюблених сюжетів Куїнджі, річка Дніпро українською (російською, Днепр; білоруською, Дняпро), яка тече на південь через три країни до Чорного моря. Куїнджі народився на березі моря в Маріуполі, коли українське місто входило до складу російської імперії. Мінімалістична композиція та драматичне світло, колір і хмари є прикладом стилю художника. Наприкінці 1860-х років Куїнджі переїхав до мистецького центру Санкт-Петербурга, де він співпрацював із Передвижниками, піонерською незалежною виставковою групою. У 1890-х роках викладав пейзажний живопис в Академії красних мистецтв. Звільнений за підтримку студентських протестів, він зрештою заснував власне товариство художників. У березні 2022 року російський авіаудар знищив художній музей Куїнджі в Маріуполі, Україна».
Як повідомлялося, музей Метрополітен у Нью-Йорку перейменував картину французького імпресіоніста Едгара Дега «російські танцівниці» на «Танцівниці в українському вбранні».