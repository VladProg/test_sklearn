Громадянам України дозволили до 1 лютого 2023 року в'їжджати до Молдови на підставі посвідчення особи і через молдовсько-румунський кордон, і через Кишинівський аеропорт.

Як передає Укрінформ, таке рішення 23 грудня ухвалила Нацкомісія з НС, повідомляє NewsMaker.
Раніше таке положення діяло лише у разі в'їзду до Молдови з України.
Нацкомісія доповнила рішення про порядок в'їзду українських громадян, ухвалене 24 лютого.
Тепер громадяни України зможуть в'їжджати до Молдови з Румунії на підставі: посвідчення особи (ID-картка, внутрішній паспорт), звичайного паспорта, а також інших документів, що посвідчують особу: (посвідчення особи громадянина України, видане посольством України в Молдові, тимчасове посвідчення особи, видане Бюро міграції, права водія, посвідка на проживання, військовий квиток тощо) Також вони можуть пред'явити копії цих документів або документи в електронному форматі та документи із закінченим терміном дії.
На основі тих самих документів вони зможуть виїхати з Молдови до України.
Як повідомлялося, нещодавно громадянку України та трьох її неповнолітніх дітей, які прямували з Бухареста до Одеси транзитом через Молдову, не впустили до країни, оскільки не мали закордонних паспортів, а лише внутрішні документи, що засвідчують особу. Як тоді пояснив глава Прикордонної поліції Росіян Василой, щоб проїхати транзитом через Молдову, громадяни України мають оформити необхідні документи в дипломатичних представництвах України.
Фото: NewsMaker