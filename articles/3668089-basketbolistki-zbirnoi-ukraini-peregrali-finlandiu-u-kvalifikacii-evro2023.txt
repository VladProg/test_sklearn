Жіноча баскетбольна збірна України здобула третю перемогу у відбірковому турнірі чемпіонату Європи.

Українки під керівництвом чорногорського фахівця Срджана Радуловича на Olimpiskais sporta centrs в Ризі (Латвія) здобули перемогу над національною командою Фінляндії - 74:59 (15:16, 31:20, 21:10, 7:13).
Найрезультативнішою у складі «синьо-жовтих» стала Аліна Ягупова, в активі якої 22 очки, 10 підбирань та 3 результативні передачі.
В іншому матчі групи В Литва з рахунком 75:83 програла Франції, яка достроково кваліфікувалася у фінальний турнір.
Турнірне становище: Франція - 9 очок, Литва - 8, Україна - 8, Фінляндія - 5.
У заключному турі 12 лютого зіграють Україна та Литва, Фінляндія та Франція.
На Євробаскет-2023 вийдуть переможці 10-ти відбіркових груп та чотири найкращі команди, що посядуть у квартетах другі місця.
39-й жіночий чемпіонат Європи з баскетболу пройде 15-25 червня у Словенії та Ізраїлі.
Фото: fbu.ua.