Питання репарацій стало одною з тем, які обговорюють на Мюнхенській конференції з безпеки, а також на двосторонніх зустрічах українських політиків з колегами.

Про це сказав Голова Верховної Ради України Руслан Стефанчук, відповідаючи на запитання кореспондента Укрінформу.
Україна, зазначив він, веде перемовини з низкою європейських колег, американцями, канадцями про питання юридичного забезпечення двох речей: замороження активів рф і передача їх для України. Для цього потрібні відповідні юридичні формули. Деякі країни вже пішли цим шляхом, але перебувають на різних стадіях, сказав спікер.
«Ми зараз напрацьовуємо універсальну юридичну формулу, яка, по-перше, виведе російську федерацію з-під питань, пов’язаних з державним імунітетом і, по-друге, дасть можливість конфісковувати ці гроші, утримувати їх, і після всіх міжнародних процедур, справедливих і законних, передавати їх для України», - пояснив Стефанчук.
За його словами, принцип цілком зрозумілий: за війну, яка ведеться в Україні, повинні платити росіяни – путін і кожен росіянин, який підтримує війну.
«Вони мають отримати чек за цю війну», - підкреслив політик.
Він зазначив, що несправедливо, коли за війну, яку розв’язав путін, платитимуть платники податків країн, які Україну підтримують.
Окрім того, голова ВРУ обговорив такі важливі питання як надання зброї, санкції, вступ до ЄС і НАТО тощо. За його словами, відсутність на конференції російської делегації дозволила конструктивно обговорити багато питань.
«Треба увімкнути 6 передачу та рухатися до нашої перемоги», - підсумував політик.
Як повідомлялося, спікер ВР бере участь у Мюнхенській конференції, яка проходить 17-19 лютого.