В Україні з початку повномасштабної війни загалом знешкодили 324 425 вибухонебезпечних предметів.

Про це поінформувала пресслужба ДСНС, передає Укрінформ.
«Усього з початку широкомасштабного військового вторгнення російської федерації на території України знешкоджено 324 тис. 425 вибухонебезпечних предметів та 2 тис. 891 кг вибухової речовини, у тому числі 2 тис. 185 авіаційних бомб. Обстежено територію площею близько 79 тис. 751 гектар», - уточнюється у повідомленні.
А протягом доби піротехнічні підрозділи ДСНС залучалися 80 разів – були виявлені, вилучені та знешкоджені 243 ВНП, обстежена територія площею 51 гектар.
За інформацією рятувальників, найчастіше піротехнічні підрозділи працювали: у Харківській області 15 072 рази, на Київщині – 7 239, Чернігівщині – 4 347, Донеччині – 3 932, Миколаївщині – 3 331, Херсонщині – 2 813, Сумщині – 1 719, Черкащині – 1 083.
У ДСНС радять людям у разі виявлення підозрілого предмета або вибухівки одразу повідомляти про це за номером телефону 101.
Як повідомлялося, піротехніки Державної служби з надзвичайних ситуацій за понеділок виявили, вилучили та знешкодили 270 вибухонебезпечних предметів.