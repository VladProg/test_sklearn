Прем'єр-міністр німецької землі Саксонія Міхаель Кречмер висловився за ремонт пошкодженого вибухом газогону Nord Stream, аби в майбутньому можна було відновити постачання газу з рф.

Про це повідомляє DW, передає Укрінформ.
"Якщо пошкодження не буде усунено, то Nord Stream у довгостроковій перспективі стане непридатним для використання", - сказав політик в інтерв'ю виданням Funke Mediengruppe.
За його словами, потрібно як мінімум забезпечити збереження труб. А оператор має зробити так, щоб трубопровід за потреби можна було відремонтувати.
"Питання про російський газ не стоїть, поки йде війна", - наголосив Кречмер. Водночас, зауважив він, Німеччина має "зберегти можливість після закінчення війни використовувати не тільки дуже дорогий скраплений природний газ".
Глава кабміну Саксонії також заявив, що в національних інтересах - вивчити, з яких країн постачання сировини може бути дешевшим. "У промислово розвиненій країні енергія не має бути в дефіциті", - зазначив Кречмер, закликавши до громадського консенсусу в питанні енергопостачання у найближчі десятиліття.
Як повідомлялося, наприкінці вересня внаслідок вибухів, спричинених диверсією, на трубопроводах Nord Stream та Nord Stream 2 біля острова Борнгольм у Балтійському морі стався витік на чотирьох ділянках у виняткових економічних зонах Данії та Швеції.
Розслідування диверсії триває. У багатьох країнах схильні вважати, що до підриву газогонів причетна рф. У москві свою причетність до аварії заперечують.
Фото: EPA