Служба безпеки України повідомила про підозру першому заступнику начальника генерального штабу рф генерал-полковнику Сергію Рудському за здійсненні збройної агресії проти України.


Як передає Укрінформ, про це СБУ повідомляє у Телеграмі.
"У ході слідчих дій СБУ зібрала докази участі начальника головного оперативного управління генерального штабу зс рф – першого заступника начальника генерального штабу зс рф генерал-полковника Сергія Рудського у здійсненні збройної агресії", - ідеться у повідомленні.
Саме він віддавав накази щодо планування, підготовки та проведення повномасштабного вторгнення в Україну.
За його вказівками здійснювали бойову підготовку угруповань загарбників і забезпечували їх озброєнням та боєприпасами.

Крім того, він публічного виправдовував збройну агресію проти України та воєнні злочини російських загарбників. Пропагандистські тези кремля зафіксовані у виступі високопосадовця під час засідання держдуми рф 25 березня минулого року, яке транслювали центральні російські телеканали.
На підставі зібраних доказів слідчі Служби безпеки повідомили Сергію Рудському про підозру за трьома статтями Кримінального кодексу України: ч. 3 ст. 110 (посягання на територіальну цілісність і недоторканність України); ч. 2 ст. 437 (планування, підготовка, розв'язування та ведення агресивної війни); ч. 3 ст. 436-2 (виправдовування, визнання правомірною, заперечення збройної агресії Російської Федерації проти України, глорифікація її учасників).
Тривають комплексні заходи щодо притягнення зловмисника до відповідальності.
Як повідомляв Укрінформ, гендиректор російської авіакомпанії "Сибір" отримав підозру за організацію незаконних перельотів із росії до тимчасово окупованого Криму та в зворотному напрямку.