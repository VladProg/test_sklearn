Європейський Союз оголосив про виділення Україні першого траншу в розмірі 3 млрд євро у межах програми макрофінансової допомоги на 18 млрд євро.

Про це оголосила міністр фінансів Швеції Елізабет Свантессон перед засіданням Ради з економічних і фінансових питань, передає Укрінформ.
«Сьогодні виплачуються 3 млрд євро Україні, чим я дуже пишаюся – це свідчить про те, на що ми здатні, коли об'єднані», – сказала вона.
Варто зазначити, що 1 січня Швеція розпочала головування в Раді Євросоюзу. Прем’єр-міністр Швеції Ульф Крістерссон заявив, що серед пріоритетів головування держави у Раді ЄС буде підтримка України у боротьбі з агресією російської федерації.
Як повідомлялося, Рада Європейського Союзу 10 грудня підтримала пропозицію Єврокомісії щодо виділення Україні у 2023 році додаткової фінансової підтримки. Нова програма макрофінансової допомоги для України становитиме 18 млрд євро. Очікується, що пільгові позикові кошти будуть надходити до державного бюджету упродовж 2023 року рівномірними частинами з урахуванням виконання Україною узгоджених сторонами умов. Україна та ЄС у понеділок підписали Меморандум про взаєморозуміння щодо надання 18 млрд євро макрофінансової допомоги.