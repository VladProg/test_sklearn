Працівники Twitter подали на компанію колективний позов до федерального суду Сан-Франциско через план Ілона Маска скоротити близько 3700 робочих місць без належного повідомлення, що порушує федеральне законодавство та законодавство Каліфорнії.

Про це повідомляє Укрінформ із посиланням на Bloomberg.

Компанія сповістила працівників, що в п’ятницю оприлюднить офіційного листа про масштабні скорочення персоналу з метою оптимізації витрат. Маск планує звільнити половину штату, виконавши плани щодо скорочення витрат на платформі, яку він придбав минулого місяця за 44 мільярди доларів.
Натомість федеральний закон (Worker Adjustment and Retraining Notification Act) забороняє великим компаніям масово звільняти працівників без попереднього повідомлення принаймні за 60 днів.
За даними ЗМІ, у позові, зокрема, міститься прохання до суду видати наказ, який зобов’язує Twitter дотримуватися закону WARN і забороняє компанії вимагати від співробітників підписувати документи про відмову від їхнього права брати участь у судовому процесі.
“Ми подали цей позов (3 листопада — ред.), аби пересвідчитися, що працівники знають, що вони не мають відмовлятися від своїх прав і мають можливість їх обстоювати”, — сказала адвокат Шеннон Лісс-Ріордан.
Зазначається також, що Лісс-Ріордан подала до суду на Tesla Inc. за аналогічні претензії в червні, коли очолюваний Маском виробник електромобілів звільнив близько 10% працівників.
Тоді Tesla виграла, а рішення федерального судді в Остіні у цій справі змусило працівників подавати позови в закритому арбітражі замість відкритого суду.
Як повідомляв Укрінформ, 27 жовтня Ілон Маск завершив угоду про купівлю компанії Twitter вартістю 44 млрд дол. Негайно після придбання Twitter він розпустив раду директорів, зміцнивши контроль над компанією.