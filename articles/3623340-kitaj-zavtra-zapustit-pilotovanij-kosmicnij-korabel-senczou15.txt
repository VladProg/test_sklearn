Пілотований космічний корабель "Шеньчжоу-15" запустять у вівторок, 29 листопада, з космодрому Цзюцюань на північному заході Китаю.

Про це повідомила в понеділок Канцелярія програми пілотованої космонавтики Китаю (CMSА), передає Укрінформ з посиланням на Сіньхуа.
Запуск відбудеться о 23:08 вівторка за пекінським часом. На кораблі в космос вирушать космонавти Фей Цзюньлун (командир екіпажу), Ден Цінмін та Чжан Лу для виконання космічної місії "Шеньчжоу-15". Вони пробудуть на орбіті близько шести місяців.

Помічник начальника CMSА Цзі Цімін повідомив, що запуск буде здійснено за допомогою ракети-носія "Чанчжен-2F" (Long March-2F). Найближчим часом її заправлять паливом.
За його словами, після виходу на орбіту космічний корабель "Шеньчжоу-15" здійснить швидке автоматичне зближення та стикування з переднім стикувальним вузлом основного модуля "Тяньхе" китайської космічної станції.
Завдяки цьому космічна станція буде розширена до своєї найбільшої конфігурації з трьома модулями та трьома космічними кораблями загальною масою майже 100 тонн, сказав Цзі Цімін.
Під час свого перебування на орбіті члени екіпажу "Шеньчжоу-15" стануть свідками прибуття вантажного космічного корабля "Тяньчжоу-6" та пілотованого космічного корабля "Шеньчжоу-16".
Згідно з планом, космонавти "Шеньчжоу-15" повернуться на Землю у травні наступного року.
Екіпаж "Шеньчжоу-14" планує завершити передачу робіт на орбіті за тиждень, а потім приземлиться на посадковий майданчик "Дунфен" в автономному районі Внутрішня Монголія на півночі Китаю.