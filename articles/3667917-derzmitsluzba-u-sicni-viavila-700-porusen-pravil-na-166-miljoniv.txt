Працівники Державної митної служби України у січні 2023 року виявили 701 порушення митних правил на 166 млн грн.

Як передає Укрінформ, про це повідомляє пресслужба Держмитслужби.
"За січень 2023 року митниці Держмитслужби виявили 701 порушення митних правил на суму 166 млн грн", - йдеться в повідомленні.

Зазначається, що у січні було вилучено предметів правопорушень на суму понад 18,4 млн грн. Зокрема:

промислових товарів на 7 млн грн;
продовольчих товарів та сільгосппродукції на 6,5 млн грн;
валюти майже на 4,5 млн грн;
транспортних засобів майже на 1,4 млн грн.

Безпосередньо митницями розглянуто 197 справ про порушення митних правил. Застосовано адміністративне стягнення у вигляді штрафу на суму майже 11,8 млн грн.
На розгляд до суду митницями передано 336 справ про порушення митних правил на суму 127 млн грн. За результатами розгляду справ судами накладені стягнення (конфіскація товарів та штрафи) на суму понад 70,9 млн гривень.
Як повідомляв Укрінформ, працівники Державної митної служби України у 2022 році виявили 11,1 тис. порушень митних правил на суму 2,9 млрд грн.