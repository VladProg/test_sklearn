Президент Володимир Зеленський вшанував пам’ять людей, які загинули внаслідок руйнівного землетрусу в Туреччині.

Як передає Укрінформ, про це глава держави повідомив у Телеграмі.

«Вшановуємо пам’ять людей, які загинули внаслідок руйнівного землетрусу в Туреччині. Жахлива трагедія, що в одну мить забрала стільки життів, обізвалася глибоким болем у наших серцях. Розділяємо біль турецького народу та допомагаємо в цей важкий час. Вічна пам’ять загиблим», - заявив Зеленський.

Відео: Zelenskiy/Official
Президент також побажав якнайшвидшого одужання постраждалим.
За інформацією Офісу Президента, Зеленський відвідав Посольство Турецької Республіки в Україні та вшанував пам’ять загиблих.
Глава держави зробив запис у книзі скорботи й поклав квіти на території Посольства.
Зеленський також поспілкувався з Надзвичайним і Повноважним Послом Турецької Республіки в Україні Ягмуром Ахметом Гюльдере.
Як повідомляв Укрінформ, кількість загиблих унаслідок землетрусів, що сталися 6 лютого на території Туреччини і Сирії, перевищила 23 818, зокрема, в Туреччині наразі відомо про 20 318 жертв, у Сирії - про понад 3 500.
Фото: president.gov.ua