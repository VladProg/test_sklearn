ВВС News Україна оприлюднила короткі списки літературної премії Книга року ВВС-2022.

Як передає Укрінформ, про це повідомляє ВВС News Україна.
"ВВС News Україна оприлюднила короткі списки літературної премії Книга року ВВС-2022, Книга року ВВС - Есеїстика-2022 та Дитяча Книга року ВВС-2022, яка проводиться у партнерстві з Культурною програмою Європейського банку реконструкції та розвитку (ЄБРР)", - йдеться у повідомленні.
Журі обирало фіналістів серед 38 видань, які увійшли до довгих списків Книги року ВВС-2022.
Переможців конкурсу оголосять у грудні.
До Короткого списку в номінації Книга року ВВС-2022 увійшли видання:


"Тільки нікому про це не кажи" Ірени Карпи,
"Ферія. 13 андалуських днів і ночей" Сергія Карюка,
"Гіркі апельсини" Марини Манченко,
"Вілла Анемона" Галини Петросаняк,
"Танці з кістками. Медичний трилер" Андрія Сем'янківа.

До Короткого списку премії Дитяча Книга року ВВС-2022 увійшли:


"Примари Чорної діброви" Андрія Бачинського,
"Мої вимушені канікули" Катерини Єгорушкіної,
"Крута історія України. Від динозаврів до сьогодні" Інни Ковалишеної,
"Сукня для Марусі" Грасі Олійко,
"Матуся-немовля, або жахливе чудо перед Різдвом" Уляни Чуби.

До Короткого списку премії Книга року ВВС-Есеїстика-2022 увійшли:


"Подолати минуле: Глобальна історія України" Ярослава Грицака,
"Дикий Захід Східної Європи" Павла Казаріна,
"Щось зі мною не так" Андрія Любки,
"Ар-нуво. Стилі українського мистецтва ХХ-го століття" Ірини Магдиш.
"Наші. Інженерна історія України" Олени Шульги.

До журі конкурсу входять: професорка Національного університету "Києво-Могилянська академія" Віра Агеєва, телеведучий Вадим Карп'як, письменниця Світлана Пиркало, блогер Віталій Чепинога, головна редакторка BBC News Україна Марта Шокало.
Переможець у кожній номінації отримає грошову премію у розмірі 1 000 фунтів стерлінгів у гривневому еквіваленті.
Видавці книг-переможців у трьох номінаціях отримають право використовувати логотип премії Книга року ВВС на наступних виданнях.
Як повідомляв Укрінформ, у 2021 році володарем премії у головній номінації "Книга року BBC" став Артем Чех за роман "Хто ти такий?".