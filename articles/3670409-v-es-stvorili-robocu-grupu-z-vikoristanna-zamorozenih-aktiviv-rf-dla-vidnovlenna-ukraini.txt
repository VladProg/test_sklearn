Coreper II (Комітет постійних представників урядів держав-членів Європейського Союзу) схвалив створення робочої групи ЄС для розгляду використання заморожених російських активів для відновлення України.

Як передає Укрінформ, про це йдеться на сторінці головуючої в ЄС Швеції у Твіттері..
«Посли ЄС сьогодні схвалили створення спеціальної робочої групи щодо використання заморожених російських активів для підтримки відновлення України», - йдеться у повідомленні.
Зазначається, що метою робочої групи є розв'язання питання використання заморожених російських активів відповідно до законодавства ЄС та міжнародного права.
«Вона включає підготовчу роботу з правового, фінансового, економічного та політичного аналізу доцільності такого використання в тісній координації з міжнародними партнерами», - наголошується у повідомленні.
Як повідомляв Укрінформ, уряд Швейцарії відмовився конфіскувати заморожені російські активи, оскільки це порушить конституцію країни.