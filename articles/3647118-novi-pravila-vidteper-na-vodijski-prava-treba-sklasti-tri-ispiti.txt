В Україні підготовка в автошколі та складання іспитів відтепер відбуватиметься за оновленим алгоритмом, який передбачає 5 кроків.

Про це у Телеграмі поінформувала пресслужба Головного сервісного центру Міністерства внутрішніх справ, передає Укрінформ.

«На першому етапі обираєте акредитований навчальний заклад та проходите теоретичний курс навчання. За допомогою онлайн-тренажера готуєтеся до іспиту в сервісному центрі МВС (з теорії – ред.). Потім переходите до наступного етапу – практичної підготовки», - йдеться у повідомленні.
Після цього учень має опанувати водійські навички, скласти внутрішній іспит в автошколі, отримати свідоцтво та звернутися до сервісного центру МВС.
Якщо громадянин успішно складе практичний іспит, у сервісному центрі отримає своє перше посвідчення водія.
Як повідомлялося, 23 грудня Головний сервісний центр Міністерства внутрішніх справ України презентував автошколам нові плани щодо видачі посвідчення водія.