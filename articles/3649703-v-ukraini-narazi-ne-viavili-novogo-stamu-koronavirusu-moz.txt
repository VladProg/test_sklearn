Новий штам коронавірусу XBB.1.5 виявили у 29 країнах, в Україні спричинених ним випадків захворювання наразі не зареєстровано.

Про це повідомляє Міністерство охорони здоров'я, передає Укрінформ.
"У ВООЗ повідомили, що новий штам коронавірусу XBB.1.5 вже виявили у 29 країнах. Проводяться лабораторні та епідеміологічні дослідження, аби дізнатись, наскільки XBB.1.5 є більш серйозним, ніж інші циркулюючі підваріанти. Наразі недостатньо доступної інформації для оцінки будь-яких змін щодо тяжкості інфекції, пов’язаної з цим підтипом", - йдеться у повідомленні.
У МОЗ зазначають, що штам ХВВ.1.5 уперше виявлений у США у жовтні 2022 року. За оцінкою американського Центру з контролю та профілактики захворювань, він уже посідає друге місце після оригінального підтипу Омікрон, або 40% серед усіх підтверджених випадків інфікування коронавірусом у США.
Станом на початок січня нового штаму ХВВ.1.5 в Україні не виявлено, ситуація щодо коронавірусу контрольована. Центр громадського здоровʼя на постійній основі здійснює молекулярний епідеміологічний нагляд за SARS-CoV2, і з початку такого нагляду вже зроблено 928 секвенувань.
У МОЗ наголошують, що вакцинація є головним засобом вберегтися від тяжкого перебігу захворювання на коронавірус та потенційно нові підваріанти.
За даними відомства, в Україні наявні близько восьми мільйонів доз вакцини трьох типів: однодозова Johnson & Johnson, дводозові Pfizer (дитяча та доросла форми) і CoronaVac. Курс вакцинації включає одну дозу вакцини Johnson & Johnson або дві дози іншої вакцини, доступної в Україні. Щоб продовжити захист, слід робити бустерну вакцинацію: першу — через 5 місяців, другу — через 4.
Від початку кампанії з вакцинації 15,4 мільйона українців отримали дві дози вакцини проти COVID-19. Близько 12,4 мільйона не отримали першого бустерного щеплення.
Як повідомлялося, за даними МОЗ, щотижня в Україні фіксується 3,5-4 тис. випадків захворювань на коронавірусну хворобу і 2 тис. госпіталізацій, ситуація контрольована.