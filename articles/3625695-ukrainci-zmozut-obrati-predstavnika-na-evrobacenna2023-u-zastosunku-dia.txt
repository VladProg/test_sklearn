Українці зможуть обрати улюбленого виконавця, який представить Україну на Євробаченні-2023 у Ліверпулі, за допомогою застосунку «Дія».

Як передає Укрінформ, про це повідомляє віцепрем'єр-міністр – міністр з питань цифрової трансформації Михайло Федоров у Телеграмі.
«Вперше в історії Євробачення зможете обрати представника від України в застосунку "Дія". Прозоро і у кілька кліків. Цього року активно цифровізуємо традиції Євробачення. Маємо класні результати. У травні понад мільйон українців по всьому світу подивилися Євробачення в "Дії". А вже в жовтні пів мільйона громадян обрали трійку журі Нацвідбору в застосунку», - зазначив він.
За словами Федорова, тепер кожен громадянин зможе максимально швидко та комфортно підтримати улюбленого виконавця, який представить Україну на Євробаченні-2023 у Ліверпулі за допомогою застосунку «Дія».
«Попри наміри росії залякати та знищити все українське, ми активно розвиваємо і цифровізуємо культурну сферу. Адже культура – фундамент сталого громадянського суспільства», - додав він.
Як повідомлялось, українці обрали в застосунку «Дія» претендентів у журі на Нацвідбір Євробачення-2023, серед лідерів – Тарас Тополя, Джамала та Юлія Саніна.
67-й пісенний конкурс Євробачення пройде у Ліверпулі у травні 2023 року. Півфінали конкурсу відбудуться 9 та 11 травня, а фінал – 13 травня. У ньому візьмуть участь 37 країн.
Суспільне Мовлення вже представило імена 36 учасників, які увійшли до лонглиста Національного відбору на участь у Пісенному конкурсі Євробачення-2023.
Фото: EBU