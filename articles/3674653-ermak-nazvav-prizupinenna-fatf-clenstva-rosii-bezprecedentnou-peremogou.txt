Керівник Офісу Президента Андрій Єрмак прокоментував призупинення Міжнародною групою з протидії відмиванню брудних грошей (FATF) членства росії, зазначивши, що тиск на рф триває.

Про це він написав у Твіттері, передає Укрінформ.
«Безпрецедентна перемога. FATF безстроково призупинила членство рф. росіяни втратили всі права члена FATF. Разом з Санкційною групою (Єрмака-Макфола - ред.) ми наполегливо працювали, щоб довести необхідність таких заходів, і дуже довго боролись за це рішення. Вдалося. Продовжуємо тиснути на рф», - заявив Єрмак.
Як повідомляв Укрінформ, Міжнародна група з протидії відмиванню брудних грошей (FATF) призупинила членство росії, заявивши, що дії рф суперечать основним принципам FATF, спрямованих на сприяння безпеці та цілісності світової фінансової системи, а також є грубим порушенням зобов’язань щодо міжнародної співпраці та взаємної поваги.
FATF – це міжурядова організація, яка встановлює світові стандарти у сфері протидії відмиванню злочинних доходів та фінансуванню тероризму, оцінює відповідність цим стандартам національних систем боротьби з відмиванням брудних доходів.