Національна комісія, що здійснює державне регулювання у сферах енергетики та комунальних послуг, ухвалила постанову «Про затвердження Порядку здійснення процедури сертифікації оператора газосховищ».

Як передає Укрінформ, про це повідомляє пресслужба НКРЕКП.
«Порядок розроблений Регулятором з метою імплементації норм європейського законодавства, забезпечення сертифікації оператора газосховищ, приведення його діяльності до міжнародних стандартів та дотримання вимог щодо запобігання ризиків для безпеки постачання природного газу та на виконання вимог чинного законодавства України», - йдеться у повідомленні.
Зазначається, що порядок визначає, між іншим, перелік документів, даних та інформації, що надаються суб’єктом господарювання, який подає запит на сертифікацію, а також процедуру сертифікації.
Проєкт постанови має ознаки регуляторного акта. Тому 13 грудня 2022 року, відповідно до визначеної процедури, регулятор схвалив її та оприлюднив на офіційному вебсайті НКРЕКП з метою одержання зауважень і пропозицій. Комісією було також проведено відкрите обговорення проєкту. Крім того, НКРЕКП отримала погодження Антимонопольного комітету України.
Сертифікація оператора газосховищ, у свою чергу, створить умови для розвитку ринку природного газу, а також для максимального завантаження потужностей підземних сховищ газу; сприятиме додатковим фінансовим надходженням від послуг підземного зберігання газу; сприятиме посиленню енергетичної стабільності в Україні та Європі.
«Затвердження Порядку здійснення процедури сертифікації оператора газосховищ є важливим та необхідним кроком для проведення сертифікації оператора газосховищ», – додали в НКРЕКП.
Як повідомлялося, Верховна Рада 14 грудня 2022 року ухвалила закон про сертифікацію АТ «Укртрансгаз» як європейського оператора газосховищ. Успішна сертифікація дозволить зберігати в українських ПСГ стратегічні запаси газу країн ЄС (а не лише приватних замовників-нерезидентів), максимізує використання мережі газосховищ, а також збільшить надходження від надання послуг підземного зберігання.