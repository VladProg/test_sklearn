Американська компанія SpaceX запустила на навколоземну орбіту ще 53 супутники системи супутникового інтернету Starlink.

Як передає Укрінформ, про це повідомляє компанія у Твіттері.
Запуск ракети-носія Falcon 9 здійснено зі стартового комплексу 39А Космічного центру імені Кеннеді на мисі Канаверал у Флориді.
Через годину після запуску перший багаторазовий ступінь ракети-носія Falcon 9 приземлився на автономний безпілотний корабель Just Read the Instructions.
Пізніше компанія підтвердила розгортання супутників на орбіті.
Як повідомляв Укрінформ, 31 січня SpaceX запустила на орбіту 49 супутників Starlink.
На сьогодні SpaceX запустила на низьку навколоземну орбіту понад 3400 супутників Starlink.
Крім того, компанія вже має схвалення на запуск 12 000 апаратів Starlink і звернулася до регулятора з проханням надати дозвіл на запуск ще до 30 000 супутників.