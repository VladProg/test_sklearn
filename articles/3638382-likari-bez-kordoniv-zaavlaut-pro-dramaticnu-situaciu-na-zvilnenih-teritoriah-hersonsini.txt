На визволених територіях Херсонщини склалася драматична гуманітарна ситуація.

Про це в інтерв’ю Укрінформу розповів головний координатор з надзвичайних ситуацій організації «Лікарі без кордонів» Крістофер Стоукс.
«Ситуація дуже погана, ситуація драматична, можна сказати. Бо, зокрема, такі населені пункти як Високопілля, Велика Олександрівка – там всюди були знищені заклади охорони здоров’я, тому людям просто немає куди йти, немає куди звертатися», - каже Стоукс.
Він відзначив, що в основному місцевий медперсонал змушений був виїхати, тому нема кому надавати медичні послуги. У людей надзвичайно погані умови проживання: немає опалення, немає певних базових послуг, щоб забезпечити життєві потреби, немає також аптек, які б працювали там на постійній основі. Тому прогнозують, що люди дедалі більше хворітимуть на респіраторні захворювання.
Як розповів головний координатор, у «Лікарів без кордонів» є 7-8 мобільних клінік - команди, які приїжджають у села і приймають пацієнтів, що пережили окупацію.
Як повідомляв Укрінформ, у звільненому Херсоні на двох локаціях працювали «Лікарі без кордонів».