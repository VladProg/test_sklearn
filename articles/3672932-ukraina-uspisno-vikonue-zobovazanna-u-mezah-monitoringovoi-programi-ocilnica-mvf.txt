Україна успішно виконує зобов’язання у межах Моніторингової програми й робить подальші кроки для розширення фінансування від МВФ.

Про це сказала директор-розпорядник Міжнародного валютного фонду Крісталіна Георгієва у ході зустрічі з керівництвом Національного банку України, повідомив голова НБУ Андрій Пишний у Фейсбуці.
«Національний банк України мав честь вітати у своїх стінах делегацію на чолі із директоркою-розпорядницею МВФ Крісталіною Георгієвою. Розмова була зосереджена саме на продовженні спільної роботи. Георгієва відзначила успіхи України у виконані зобов’язань у межах Моніторингової програми, й ми мали змогу обговорити подальші кроки, необхідні для ухвалення програми розширеного фінансування. Я буду прагнути, щоб у разі позитивного рішення, вона стала першою повністю реалізованою програмою співпраці з МВФ. Саме на таку якість роботи налаштована команда НБУ», – написав Пишний.
Ця зустрічі голів НБУ та МВФ дала чітко зрозуміти, що перспективи співпраці між цими інституціями будуть виходити на новий рівень у фінансовій сфері. Так само буде посилюватися співпраця між Україною та ЄС загалом.
Як повідомлялося, Президент Володимир Зеленський зустрівся у Києві 20 лютого з директоркою-розпорядницею Міжнародного валютного фонду Крісталіною Георгієвою та подякував за підтримку України з перших днів повномасштабного вторгнення росії.
Прем’єр-міністр Денис Шмигаль у ході зустрічі з Крісталіною Георгієвою та командою МВФ повідомив, що в Україні розраховують на старт нової програми обсягом понад 15 млрд доларів. Планується, що програма з МВФ складатиметься з двох частин: негайна фінансова підтримка та підтримка структурних реформ, що сприятимуть відновленню.
Директор-розпорядник Міжнародного валютного фонду Крісталіна Георгієва високо оцінила діяльність Української держави та всіх інституцій, які продовжують роботу попри повномасштабне російське вторгнення.