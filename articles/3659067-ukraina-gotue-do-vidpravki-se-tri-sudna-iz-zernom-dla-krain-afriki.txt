Україна у межах ініціативи Grain from Ukraine готує три судна з пшеницею, яка буде доставлена до Кенії, Ємену та Судану.

Про це розповів заступник міністра аграрної політики та продовольства Маркіян Дмитрасевич, передає Укрінформ з посиланням на пресслужбу відомства.
“Зараз ми організаційно готуємо відправлення ще трьох суден. Ми очікуємо, що наступні балкери із пшеницею підуть на Кенію, Ємен та Судан. Обсяги цих завантажень становитимуть 25–30 тис. тонн”, — сказав він.
Дмитрасевич нагадав, що днями у межах ініціативи Grain from Ukraine було відправлено четверте судно із 30 тис. тонн пшениці. Вантаж направляється до Ефіопії.
Разом до нужденних країн, за програмою вже відвантажено 110 тис. тонн пшениці.
Заступник міністра додав, що про продовольчу програму Grain from Ukraine йшлося під час візиту делегації Мінагрополітики до Сенегалу, Гани, Кенії та Нігерії, який відбувся на початку січня 2023 року.
"Африканські країни найбільше відчувають гостру потребу в продовольстві, а також потерпають від підвищення цін на нього. Найгірше - вони страждають від його дефіциту. Перш за все ми хотіли їм пояснити справжню причину їхньої гуманітарної кризи, та налагодити з ними міцні торговельні зв'язки. До прикладу, Кенія та Нігерія дуже очікують на наше зерно", — зазначив Дмитрасевич.
За його словами, усі чотири країни, які відвідала українська делегація, відкриті для налагодження тісної співпраці із українським бізнесом. Зокрема, під час зустрічей у межах візиту, велися активні перемовини про організацію зернових хабів у портах Африки.
“Вони будуються для того, щоб мати можливість отримувати зерно у великих об'ємах. Це також сприяє покращенню логістики. Для України це вигідно з точки зору збільшення присутності саме на цих ринках. Йдеться про західну й східну Африки. Для тамтешніх країн це можливість зробити агропродукцію дешевшою через стабільні поставки”, — пояснив заступник міністра.
Як повідомлялося, програму Grain from Ukraine ініціював Президент України Володимир Зеленський. Вона передбачає закупівлю українського зерна країнами-партнерами та передачу його державам, які потерпають через гуманітарну кризу. Програма реалізується в партнерстві з World Food Program під егідою Організації Об’єднаних Націй.