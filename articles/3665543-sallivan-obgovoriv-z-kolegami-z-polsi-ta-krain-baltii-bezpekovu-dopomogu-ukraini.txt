Радник президента США з національної безпеки Джейк Салліван обговорив зі своїми колегами з Польщі, Естонії, Литви та Латвії продовження надання безпекової допомоги Україні та тиску на росію.

Як повідомляє Укрінформ із посиланням на сайт Білого дому, відповідна зустріч у Вашингтоні пройшла у середу.
"Радник з питань національної безпеки Джейк Салліван зустрівся сьогодні зі своїми колегами з країн-союзників по НАТО Естонії, Латвії, Литви та Польщі. Вони обмінялися думками щодо європейської безпеки, підтвердивши свою непохитну підтримку України в умовах триваючої російської агресії", - йдеться у повідомленні.
Учасники зустрічі "привітали продовження надання безпекової допомоги Україні та обговорили важливість продовження тиску на росію, у тому числі шляхом повного виконання санкцій".
"Пан Салліван підтвердив відданість США безпеці членів Альянсу на східному фланзі. Вони також обговорили підготовку до саміту НАТО у Вільнюсі і подальше зміцнення позицій, боєготовності і оперативної сумісності НАТО", - йдеться у повідомленні.
Як повідомляв Укрінформ, 2 лютого керівник Офісу Президента Андрій Єрмак і Головнокомандувач ЗСУ Валерій Залужний у телефонній розмові з радником президента США з питань нацбезпеки Джейком Салліваном і головою Об'єднаного комітету начальників штабів генералом Марком Міллі поінформували про ситуацію на фронті, а також обмінялися думками щодо можливих дій ворога у найближчій перспективі.