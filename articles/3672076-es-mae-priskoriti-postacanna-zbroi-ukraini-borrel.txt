Європейський Союз та його країни-члени мають прискорити доставку зброї для України, яка її гостро потребує вже зараз.

Про це сьогодні під час виступу на Мюнхенській безпековій конференції заявив високий представник ЄС Жозеп Боррель, повідомляє кореспондент Укрінформу.

«Ми маємо збільшити та прискорити нашу військову допомогу для України. Перша і найбільш термінова річ, яку має зробити геополітична Європа, – це озброїти Україну. Ми всі, європейські лідери, що присутні тут, говорили, що росія не може виграти цю війну, що Україна має перемогти. Тоді нам треба переходити від слів до діла і надати Україні термінову допомогу, тому що Україна знаходиться у критичній ситуації з точки зору наявних боєприпасів», - зауважив Боррель.
Він нагадав, що ЄС вже надає Україні суттєву військову допомогу. Вперше у власній історії ЄС надав країні, що перебуває під атакою, пряму військову допомогу з так званого міждержавного Європейського фонду миру в обсязі 3,6 мільярда євро. З урахуванням внесків країн-членів ЄС обсяг європейської допомоги для України сягнув 12 мільярдів євро, що є дуже суттєвим обсягом допомоги. Європа забезпечує навчання для Збройних сил України, до кінця року відповідну професійну підготовку отримають 30 тисяч українських військовослужбовців.
«Зараз має бути зроблено набагато більше. Напевно, ми витрачали забагато часу для прийняття важливих рішень, щоб надати Україні танки. Але зрозуміло: для того, щоб виграти цю війну - класичну війну, із траншеями, важким озброєнням та маневрами, - для цього необхідні танки. Ніхто не може виграти таку війну без такого озброєння», - наголосив високий представник ЄС.
Він окремо наголосив, що проблема нестачі боєприпасів, яких відчуває Україна, має знайти швидке рішення. Зараз не час робити оборонні замовлення, країни-члени мають поставити ці боєприпаси із власних арсеналів, а потім здійснювати заходи для їх поповнення, сказав Боррель.
«Будь-яке оборонне замовлення потрапить до довгого переліку замовлень, що вже існують. Тож ми маємо використовувати те, що в нас вже є, те, що мають країни-члени. В короткостроковій перспективі ми маємо можливості, щоб надати озброєння для України, а у середньостроковій – наростити спроможності нашої оборонної промисловості. Але наш перший пріоритет - це зброя для України. Під час надзвичайної зустрічі міністрів оборони, яка відбудеться 6-7 березня, ми обговоримо, як прискорити поставки зброї для України», - заявив Боррель.
Як повідомлялося, сьогодні, 19 лютого, у Німеччині продовжується зустріч провідних політиків Європи та світу в рамках Мюнхенської безпекової конференції, що присвячена найбільш актуальним проблемам європейської та світової безпеки.