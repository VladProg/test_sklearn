У м. Нюрнберг (Німеччина) 14 лютого розпочала свою роботу найбільша міжнародна виставка органічних харчових продуктів «БіоФах 2023», на якій Україна представлена національним павільйоном загальною площею 188 м кв., де свою продукцію виставляють 23 компанії-учасниці.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що на відкритті павільйону виступив перший заступник міністра аграрної політики та продовольства України Тарас Висоцький. Крім цього, запланована участь Висоцького у заходах, що проходитимуть у межах виставки: сесії конгресу БіоФах «Останні зміни в органічній політиці в регіонах Центральної та Східної Європи» і конференції «Україна: Рік після початку війни – інноваційна сила органічних фермерів та глобальні стратегії підтримки». Заплановані також двосторонні зустрічі з представниками Чеської Республіки, Польщі, Німеччини, Швейцарії та Європейської комісії.

У міністерстві наголошують, що презентація України на міжнародному рівні, зокрема надання міжнародній спільноті актуальної інформації про поточний стан органічного сектору в Україні та експортні можливості українських виробників органічної продукції в умовах війни дуже важлива, адже підтримка міжнародних партнерів та налагодження співпраці є одним із кроків зміцнення позиції України, як надійного виробника та експортера.
Міністерство нагадує, що до повномасштабного вторгнення росії на територію України сектор органічного виробництва в Україні активно розвивався: збільшувалися площі земель, зайняті під органічним виробництвом (з 289 тис. га у 2017 році до 422 тис. га у 2021-му), зростала кількість виробників органічної продукції (з 504 операторів у 2017 році до 528 операторів у 2021-му).

Останні роки Україна впевнено входила до п'ятірки найбільших постачальників органічної продукції до ЄС. Зокрема, у 2021 році посіла 5 місце у світі із 126 країн за обсягами імпорту органічної продукції до ЄС із часткою 6,6% від загального обсягу ввезеної до країн ЄС органічної продукції. Так, протягом 2021 року до ЄС ввезено 190 тис. т української органічної продукції на суму близько 160 млн дол. США.
Водночас українських органічний сектор продовжив працювати і демонструвати свої досягнення і під час повномасштабної війни. У 2022 році Україна експортувала до ЄС та Швейцарії 225,8 тис. т органічної продукції, що на 13% більше, ніж у 2021 році.

Як повідомляв Укрінформ, у 2022 році тридцять дві українські компанії презентували експортний потенціал українського органічного сектору на найбільшій світовій виставці органічних продуктів «БіоФах 2022».
Фото: Мінагро, БіоФах/Фейсбук