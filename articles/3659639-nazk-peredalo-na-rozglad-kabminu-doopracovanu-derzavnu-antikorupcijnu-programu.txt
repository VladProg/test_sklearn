Національне агентство з питань запобігання корупції (НАЗК) вже направило на повторний розгляд урядовому комітету з питань нацбезпеки, оборони та правоохоронної діяльності доопрацьований проєкт Державної антикорупційної програми на 2023-2025 роки (ДАП).

Про це повідомляє Укрінформ із посиланням на сайт НАЗК.

«Ухвалення Державної антикорупційної програми є важливим сигналом напередодні Саміту Україна-ЄС щодо продовження антикорупційних зусиль. Таке рішення уряду продемонструє готовність України втілювати необхідні суспільству реформи й здійснювати першочергові кроки для прискорення набуття нашою державою членства у ЄС», – зазначив заступник голови НАЗК Андрій Вишневський.
За його словами, агентство врахувало всі отримані до документа пропозиції, крім тих, що відверто спрямовані на вихолощення його ключового змісту і призначення. «Ми вдячні колегам і партнерам за зауваження, пропозиції та конструктивну спільну роботу над доопрацюванням проєкту ДАП», — підкреслив Вишневський.
Агентство врегулювало розбіжності щодо проєкту програми з 17 органами влади, представники яких є членами урядового комітету (повний склад — 19 осіб). Документ отримав загальну високу оцінку й підтримку від експертів, міжнародних партнерів України та громадськості, зокрема, Представництва Європейського Союзу в Україні та Громадської ради при НАЗК.
Вже 3 лютого відбудеться 24-й Саміт Україна-ЄС, який може відкрити нові перспективи для початку переговорів про вступ України до Євросоюзу. "Затвердження проєкту ДАП без зволікань продемонструє готовність України проводити подальші реформи у пріоритетних для євроінтеграції сферах, таких як судочинство, правоохоронна діяльність, дерегуляція, захист конкуренції, містобудування, управління земельними ресурсами, корпоративне управління державними підприємствами, а також оборона. Саме ці сфери перебувають у фокусі заходів ДАП", - переконані у НАЗК.
На необхідності остаточного ухвалення Антикорупційної стратегії, для реалізації якої й розроблено проєкт ДАП, наголошувалося у Висновку Європейської Комісії щодо заявки України на членство в Європейському Союзі.
На початку цього року Представництво ЄС в Україні виступило на підтримку затвердження ДАП урядом, назвавши її наріжним каменем для вільного та демократичного майбутнього на шляху до ЄС та відновлення України. Також якнайшвидше ухвалити ДАП закликала Антикорупційна ініціатива ЄС.
У січні група послів G7 визначила підтримку затвердження та безпосереднього виконання ДАП серед своїх пріоритетів, яких буде дотримуватися у 2023 році.
Особлива увага документа зосереджена на секторах, важливих для післявоєнної відбудови України, серед яких будівництво, інфраструктура та економічне регулювання. У цій частині зміст ДАП значно синхронізований із Планом відновлення України. Прийняття та реалізація самої ДАП зазначено окремим пріоритетом до документів групи послів G7.
Як повідомлялося, 9 січня урядовий комітет під головуванням міністра оборони Олексія Резнікова розглянув проєкт ДАП і повернув його НАЗК для проведення додаткових узгоджувальних процедур з органами, представники яких висловилися щодо цього на засіданні комітету, та відповідного доопрацювання.