Військові навчальні заклади України вже вдруге від початку повномасштабного вторгнення росії відправляють до сил оборони поповнення офіцерського корпусу, яке може зробити частиною своєї долі історичну українську перемогу.

Про це зазначив Президент Володимир Зеленський у відеозверненні до випускників і викладачів Львівської та Одеської військових академій, повідомляє Укрінформ.
"Уже вдруге за час повномасштабної війни наші військові навчальні заклади відправляють до офіцерського корпусу Збройних сил України та інших військових формувань гідне поповнення. Обрати такий життєвий шлях – це ознака сили людини, а отже, сили родини, сили характерів тих, хто близький цій людині", - сказав глава держави.

Президент подякував батькам і вихователям молодих офіцерів за таке виховання, яке, за його словами, дає їм змогу стати міцною опорою для війська, держави й народу у такий вирішальний час.
Зеленський привітав випускників військових ВНЗ і наголосив, що вони мають змогу зробити частиною своєї долі історичну українську перемогу, про яку мріяли українці багато поколінь і якої так довго не вистачало українському народу й нашій державності.
"Саме зараз і саме в цій війні, яку українці не починали, але яку нам із вами належить завершити нашою спільною перемогою, Україна здобуде собі гарантований захист. Захист на покоління", - підкреслив він.
Глава держави розповів, що молоді офіцери незабаром вирушають в діючу армію, в українські сили оборони, поповнять колективи бойових бригад – механізованих, мотопіхотних, танкових, артилерійських, десантно-штурмових, гірсько-штурмових, штурмових та морської піхоти, а також військових частин спеціального призначення, дехто очолить підрозділи у нових штурмових бригадах, які лише формуються.
"Завжди і всюди будьте хоробрими й бережіть своїх солдатів. Завжди і всюди дбайте про честь своїх підрозділів, вірте в себе та вірте в Україну! Будьте гідними героїзму всіх тих, хто вже проявив себе в боях за Україну та українців! Будьте гідними нашої перемоги", - звернувся Зеленський до випускників військових академій.