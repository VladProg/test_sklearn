Новий власник компанії Twitter Ілон Маск презентував концепцію "Twitter 2.0", пріоритетом якої є шифрування особистих повідомлень.

Про це він оголосив на зустрічі з працівниками компанії у штабквартирі в Сан-Франциско, передає Укрінформ з посиланням на The Verge.
Згідно з новою концепцією, акцент буде зроблено на шифруванні особистих повідомлень. Окрім цього компанія працюватиме над додаванням функції зашифрованих відео- та голосових дзвінків між обліковими записами.
"Ми хочемо, щоб користувачі могли спілкуватися, не турбуючись про свою конфіденційність та витік даних з Twitter, через який всі їхні особисті повідомлення потрапляють в інтернет, або про те, що хтось у Twitter може шпигувати за їхніми особистими повідомленнями. Очевидно, що це не добре і це вже траплялося кілька разів", – сказав Маск.
Як пише видання, у 2018 році Twitter попереджав, що певна кількість повідомлень між компаніями та їхніми клієнтами була доступна стороннім особам протягом понад року. А раніше цього року уряд США звинуватив колишнього співробітника Twitter у зламі даних користувачів.
Протягом багатьох років Twitter кілька разів запускав, а потім призупиняв послугу зашифрованих повідомлень. Але тепер Маск налаштований на розгортання цієї функції, що стане пріоритетом компанії.
Також Маск похвалив шифрований некомерційний месенджер Signal. Маск сказав, що розмовляв із його творцем Моксі Марлінспайком, який зараз "потенційно готовий допомогти" з шифруванням повідомлень у Twitter.
Як повідомляв Укрінформ, Ілон Маск завершив купівлю платформи Twitter за 44 млрд доларів у жовтні. Негайно після придбання він розпустив раду директорів, зміцнивши контроль над компанією.
Фото: Getty Images