Добровеличківська громада Кіровоградської області шукає інвесторів для розробки літієвих родовищ.

Як передає Укрінформ, про це повідомляється на сайті Програми «U-LEAD з Європою».
Зазначається, що на території Добровеличківської громади знаходиться ділянка літієвої руди «Добра».
У громаді дослідили важливі для залучення інвестицій фактори: комунікацію, логістику і кадровий потенціал, проаналізували перспективні напрями розвитку економіки. Все це об'єднали в інвестиційний паспорт, який розробили разом із експертами U-LEAD.
За словами представника робочої групи Добровеличківської громади Сергія Бойченко, у громаді вирішили просувати ідею створення гірничо-видобувного підприємства, розуміючи важливе значення літію для виробництва та економіки.
«Літій вже встигли назвати «білою нафтою» та одним з двигунів «четвертої індустріальної революції», яка у найближчі 20 років може змінити світову економіку. В останніми роки попит на нього почав зростати завдяки бурхливому виробництву електрокарів, чиї акумулятори потребують набагато більше цього металу, ніж смартфони», – розповів він.
Крім того, на території громади є земельна ділянка комунальної власності площею 160 га, яку можна використовувати як індустріальний парк або промисловий майданчик для розробки цього родовища. Це територія цукрового заводу, який зараз не функціонує. Тут є зручна логістика, робоча сила та необхідні для запуску цього проєкту водні ресурси та електрозабезпечення.
«Для того, щоб розпочати розробку родовища, зацікавленій компанії потрібно отримати спеціальні дозволи на видобуток та переробку літію в Україні, а обласні, районні та місцеві органи влади готові надавати відповідну підтримку та сприяти створенню нового підприємства. Розробка літієвого родовища - це інвестиції, це робочі місця, це той напрям, який дасть можливість нашій громаді розвиватися», – додав Бойченко.
У U-LEAD нагадують, що Національна транспортна стратегія Drive Ukraine 2030 передбачає, що через 12 років весь комунальний транспорт та половина особистих авто будуть електричними, тож попит на літієві акумулятори буде високим. Крім того, Україна має плани і щодо розвитку «зеленої» енергетики.
Післявоєнне відновлення територій – це можливість для залучення інвестицій та іноземного капіталу. Створення не лише підприємства з видобування літієвої руди, а і будівництво заводу з виробництва літієвих акумуляторів або іншої продукції може стати стартом для появи нової високотехнологічної індустрії, яка базується на власній сировині. Під час роботи над інвестиційним паспортом експерти U-LEAD допомагають фахівцям громад бачити можливості та формулювати комплексні проєкти, зазначив керівник Регіонального офісу «U-LEAD з Європою» у Кіровоградській області Олег Яременко.
Як повідомлялося, U-LEAD продовжує діяльність із консультаційної підтримки громад через різноманітні канали комунікації й під час війни. Також Програма посилила свою активність у частині налагодження міжнародних партнерств між українськими громадами та муніципалітетами країн ЄС у межах ініціативи «Мости довіри», що полегшує пряме надання гуманітарної допомоги та розширює перспективу подальших взаємовигідних проєктів. Окрім того, впродовж квітня-червня 2022 року надано 333-м громадам пакети екстреної допомоги, наповнення яких залежало від потреб на місцях. Тобто громади, що зазнали руйнувань, отримували інструменти для розчищення території і відновлювальних робіт, а також освітлювальні прилади. Громади, що прийняли велику кількість переселенців, отримали намети, ліжка, спальні мішки та інші засоби для внутрішньо переміщених осіб.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.
Фото: Getty Images