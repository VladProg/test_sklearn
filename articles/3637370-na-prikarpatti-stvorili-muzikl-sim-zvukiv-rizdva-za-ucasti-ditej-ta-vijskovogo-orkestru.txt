На Прикарпатті, у місті Коломия, створили мюзикл «Сім звуків Різдва» за участі дітей та військового оркестру. Репетиції проводили з ліхтариками в руках.

Про це для місцевого телеканалу НТК повідомила режисерка мюзиклу Мар’яна Кодіна, передає Укрінформ.
«П’єса в нас з’явилась на початку листопада. Було обмаль часу, а ще холод, відсутність світла, повітряні тривоги. Ми проводили репетиції з ліхтариками в руках. Діти з натхненням готувались, супроводжує виставу військовий оркестр», - розповіла Кодіна.

Зазначається, що у виставі взяли участь майже сотня артистів: вихованці театральної майстерні «FoTeJur», музиканти Коломийської малої філармонії, військового оркестру «Едельвейс» та двох музичних місцевих шкіл. Хореографію забезпечили танцівники двох колективів: «Ерідан» та «Дивограй».
Головна ідея мюзиклу – донести кожному, що найважливіше сьогодні вірити у Перемогу.
Зворушливу історію, яку створили на реальних подіях, у Коломиї покажуть ще 24 та 25 грудня.
Зібрані кошти організатори спрямують на закупівлю термобілизни, буржуйок та інших необхідних речей для українських військових.