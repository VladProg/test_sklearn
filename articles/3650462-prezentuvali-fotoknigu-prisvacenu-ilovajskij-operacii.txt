Міністерство культури та інформаційної політики (МКІП) презентувало фотокнигу «Іловайськ», яка містить роботи фотографів Олександра Глядєлова, Максима Дондюка, Максима Левіна та Маркіяна Лисейка.

Презентація книги відбулася на пресконференції в Укрінформі.

"Такі події, які сталися в Іловайську, нагадують нам про те, що ця війна не розпочалася 24 лютого. Вона триває вже понад вісім років. Тому це і пам'ять з одного боку, з іншого боку - присвята Максу Левіну та його колегам", - сказав міністр культури та інформаційної політики Олександр Ткаченко.
Міністр у справах ветеранів Юлія Лапутіна зазначила, що фотограф на війні є воїном інформаційного фронту, який працює на наше майбутнє. За її словами, книга містить фотографії, які є фіксацією того, що стає сучасною історією країни, майбутні покоління в цих фото можуть побачити, як боролася українська армія.

"Зараз багато фотографів працюють на війні. Це дійсно героїчні вчинки, адже люди ціною власного життя, як ми бачимо, роблять історію. Хочеться, щоб якомога більше людей побачило цю книгу...Щоб ця книга побачила наші бібліотеки. Щоб розповсюдження було по всій Україні, щоб це бачили в школах діти. Бо після нашої Перемоги ми не маємо допустити, щоб історія була викривлена", - сказала Лапутіна.
Народний депутат України, заступниця голови Комітету з питань гуманітарної та інформаційної політики Євгенія Кравчук наголосила, що Верховна Рада завжди готова підтримувати фінансування таких видань, бо такі проєкти треба масштабувати.

"Парламент постійно підтримує виділення коштів на схожий друк книг. Саме на фінансування видавництва...Такі книги мають бути в кожній публічній бібліотеці", - сказала вона.
Фотокнига надрукована видавництвом «Бланк-Прес» на замовлення Державного підприємства «Центр захисту інформаційного простору України» за результатами відкритих мистецьких конкурсів Міністерства культури та інформаційної політики України.






МКІП презентувало фотокнигу, присвячену Іловайській операції / Фото: Геннадій Мінченко, Укрінформ

























Як повідомлялося, згідно з щорічним звітом міжнародної організації Репортери без кордонів (RSF) у 2022 році загалом у світі було вбито 57 журналістів, зокрема вісьмох в Україні під час повномасштабної російської агресії.