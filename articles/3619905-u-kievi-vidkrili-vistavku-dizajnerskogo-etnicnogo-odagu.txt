У Пирогові під Києвом відкрили виставку дизайнерського етнічного одягу ручної роботи та вишивки “Досвід переосмислення”.

Про це повідомляє кореспондент Укрінформу.
Автор виставки - майстриня народної вишивки, модельєр та дизайнер Стефанія Кульчицька. Експозицію присвятили 110-й річниці з її дня народження.
За словами співробітниці Національного музею народної архітектури та побуту та кураторки виставки Оксани Гордієць, Кульчицька творила у ті роки, коли радянська влада намагалася придушити українські традиції. Тому цей одяг свого часу був своєрідною заявою - “Ми — українці”.






У Пирогові представили виставку дизайнерського одягу в етнічному стилі від Стефанії Кульчицької / Фото: Ірина Удоденко. Укрінформ


































“Зараз такий час, коли ми всі згадали, що ми українці. Сьогодні хочеться на весь світ кричати про те, що ми українці. Феномен України дивує увесь світ! І звичайно, що український традиційний одяг — він був дуже гарний, особливий. Цим виробам — 50 і більше років. Але вони неймовірно сучасні. Ми назвали виставку “Досвід переосмислення” саме тому, що сьогоднішні дизайнери, модельєри відгукуються на запит суспільства і творять моделі з етнічними елементами. Стефанія Василівна не обмежувалася у традиціях свого краю. У нас є роботи і за полтавськими мотивами, за сумськими. Вона була дуже обізнана у нашому народному мистецтві”, - розповіла Гордієць.
Представлені вироби — верхній одяг та комплекти. Це вишуканий міський елітарний одяг, який виразно засвідчував приналежність до українства. Також показано вишиті серветки, подушки, рушники. Усі експонати — ручна робота.
“До Стефанії Василівни звертались різні люди в якості замовників. Це був дорогий одяг. Замовляла здебільшого українська інтелігенція, дружини різних послів. Дуже важливо співставити отой рівень досконалості, якого майстриня досягла. Вона підбирала нитки, тканини, майстерно підходила до створення образу. Наскільки досконала її ручна робота, що ми сьогодні навіть кажемо - “Ні, це не може бути пошите руками!” Тобто в ті часи, роблячи щось руками, вона досягала неймовірної якості”, - наголосила кураторка виставки.
Презентований одяг отримав високу оцінку і від сучасників. Українська дизайнерка, засновниця бренду POLONETS та власної дизайн-студії Оксана Полонець зазначила — хоча одягу в середньому пів століття, він буде в неабиякому попиті і сьогодні.
“Взагалі зараз Україна в тренді. Україна є трендоутворюючим центром у Європі. І навіть у моді спостерігається, що ми маємо той корінь, на який зараз усі дивляться — всі світові бренди, відомі дизайнери. Вони надихаються Україною. А традиції живуть тоді, коли вони розвиваються. От зараз ми бачимо, як розвивалася ця традиція. Дуже вражає, що майстриня зробила все це, не дивлячись на панування Радянського Союзу”, - сказала дизайнерка.
В Національному музеї народної архітектури та побуту зберігається найбільша на сьогодні колекція витворів Кульчицької, яка налічує 75 комплектів та окремих виробів. Виставка триватиме до 20 грудня.
Як повідомлялося, у паризькому Центрі Помпіду відбулася презентація проєкту "Сучасний дарунок від України", в межах якого представлено понад 160 робіт українських митців.