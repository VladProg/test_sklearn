Всесвітньо відомий італійський тенор Андреа Бочеллі забрав до себе собаку Джека, який пережив російську окупацію і поранення в Куп'янську на Харківщині.

Про це повідомив у Фейсбуці депутат Київської міськради і боєць ЗСУ Олесь Маляревич, передає Укрінформ.
"Дива трапляються навіть в темні часи. Саме диво трапилось із собакою, на ім'я Джек, який жив в місті Куп‘янськ, опинився в окупації, майже втратив слух внаслідок вибухів, мав невелике осколкове поранення на спині, але зберіг свою природню доброту, любов до людей, міцний характер та віру в найкраще", - розповів депутат.

За його словами, він разом зі співслужбовцем, іншим депутатом Київради Юрієм Федоренком знайшли Джека на другий день після звільнення Куп‘янська. Маляревич розповів про Джека своєму американському другу Амеду та брату Тарасу, які підтримують українських військових, попросив корм для собаки. Через декілька днів Амед запропонував знайти Джеку новий безпечний дім. Так почався шлях Джека до Італії, до сім’ї Андреа Бочеллі.
Собаку доправили до Києва, де його оглянула головний ветеринарний лікар міста Наталія Мазур. Разом з командою Центру захисту тварин вони провели хірургічне втручання, видалили зі старої рани на спині осколок і протягом п‘яти днів лікували Джека.
Шлях із Києва до Італії, за словами депутата, став можливим завдяки волонтеру Ірині Калині, Тетяні Степаненко та Тарасу Маляревичу.
До допису Маляревич долучив фотографії Джека та відео його першої зустрічі з Андреа Бочеллі.
Як повідомляв Укрінформ, місто Куп'янськ українська армія звільнила від російських загарбників у середині вересня.
Фото: Олесь Маляревич / Фейсбук