Головнокомандувач ЗСУ генерал Валерій Залужний вручив нагрудний знак «За сприяння війську» предстоятелю Православної церкви України митрополиту Київському і всієї України Епіфанію.

Як передає Укрінформ, про це в Фейсбуці повідомляє пресслужба Генштабу ЗСУ.
“Головнокомандувач ЗСУ генерал Валерій Залужний вручив нагрудний знак «За сприяння війську» предстоятелю Православної церкви України митрополиту Київському і всієї України Епіфанію. Митрополит Епіфаній від повноти Православної церкви України вручив генералу Валерію Залужному орден святого Юрія Переможця й зазначив, що ця зустріч для нього - це зустріч з людиною, яка для багатьох українців стала справжньою легендою, героєм, вправним воєначальником”, - йдеться в повідомленні.
Митрополит зазначив, що Залужний, як Головнокомандувач Збройних сил України, впевнено стоїть на чолі українського війська, яке воює зі злом і темрявою.

“Я вірю, що з Божою допомогою ми неодмінно здолаємо це зло”, - запевнив Епіфаній.
Своєю чергою Головнокомандувач наголосив: «Бог і правда на нашому боці, тому Україна переможе». Він додав, що Україна вже досягла багатьох перемог, зруйнувавши плани кремлівського тирана швидко підкорити український народ, та згуртувала навколо себе десятки країн, цивілізований світ, людей доброї волі, які разом з Україною протистоять російському тирану і його терору.
Епіфаній також повідомив, що святий Юрій Переможець, орден якого отримав Головнокомандувач, знаний як переможець зла, неправди, людської люті, помічник у боротьбі з силами темряви.
“Пам’ятаємо, що військова служба і захист рідного народу є Богом благословенною справою, а наші військові виконують своє покликання, жертовно захищати ближніх. Тож нехай Господь береже та благословляє наших захисників Батьківщини та весь український народ”, - наголосив Епіфаній.
Як повідомляв Укрінформ, 19 грудня предстоятель Православної церкви України Блаженніший митрополит Київський і всієї України Епіфаній провів молебень за перемогу України над агресором у храмі, розташованому у Верховній Раді.