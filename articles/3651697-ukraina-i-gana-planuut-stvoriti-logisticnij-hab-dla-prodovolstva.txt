Україна і Гана розглядають можливість реалізації спільного проєкту з будівництва логістичних хабів для зберігання продовольства.

Про це йшлося під час зустрічі міністра аграрної політики та продовольства України Микола Сольського і міністра продовольства та сільського господарства Республіки Гана Овусу Афрії Акото, передає Укрінформ з посиланням на пресслужбу Мінагрополітики.
Сторони обговорили питання започаткування спільного проєкту – будівництва логістичного хабу для зберігання продовольства. Такий хаб дозволить зберігати якісне зерно, сприятиме прогнозованості збуту та стабілізації ціни на продовольство.
Учасники зустрічі домовилися детальніше розглянути можливість реалізації спільного українсько-африканського проєкту у сфері логістичної кооперації.
Міністри обговорили також питання поглиблення співпраці в галузі сільського господарства та розширення міжнародних торгово-економічних відносин.
Республіка Гана – третя країна, яку відвідала делегація Міністерства аграрної політики та продовольства України у межах офіційного візиту до країн Африки.
Як повідомляв Укрінформ, Міністерство аграрної політики та продовольства України під час візиту до Республіки Сенегал (Африка) підписало меморандум із Міністерством сільського господарства, сільської інфраструктури та продовольчого суверенітету Республіки Сенегал про співпрацю у сфері сільського господарства.
Також Україна розгляне пропозицію Федеративної Республіки Нігерія збудувати логістичний хаб для поставок зерна та продуктів харчування.
Фото: Мінагрополітики