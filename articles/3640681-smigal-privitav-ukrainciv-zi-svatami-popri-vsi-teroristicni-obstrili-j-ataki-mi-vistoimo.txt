Українці вистоять попри обстріли й атаки, і жоден холод, голод чи темрява не змусять нас зневіритися.

Про це сказав Прем'єр-міністр України Денис Шмигаль у привітанні з нагоди свят Різдва Христового та Нового Року, розміщеному у Фейсбуці, передає Укрінформ.

"Мільйони людей у всьому світі цими днями збираються в колі найрідніших і найдорожчих людей. Проте українці зустрічають нинішні свята зовсім в інших умовах.
Війна розлучила багатьох із нас... Проте попри всі терористичні обстріли й атаки — ми вистоїмо. Адже жоден холод, голод чи темрява не змусять нас зневіритися", - наголосив очільник уряду.
Він зазначив, що період різдвяних свят завжди дарував людям надію та віру у світле майбутнє.
"Тож нехай цьогорічне Різдво Христове принесе розраду й душевну рівновагу кожному українцю, де б ви не були. Нехай Божа благодать зійде на нашу землю і наших захисників", - сказав Шмигаль.
Як відомо, за григоріанським календарем християни святкують Різдво 25 грудня.