Президент України Володимир Зеленський наголосив на тому, що культура, мистецтво та кіно не можуть стояти осторонь у час, коли росія хоче знищити сусідню Україну та її народ.


Як передає власний кореспондент Укрінформу, про це глава Української держави наголосив на відкритті 73-го Берлінського міжнародного кінофестивалю.

У своєму виступі Президент України нагадав про Берлінську стіну, яка формально поділяла східний та західний Берлін, але насправді роздягала вільний світ та тоталітарний світ, різні погляди на життя та різні життєві філософії і цінності. За його словами, схожу стіну росія хоче побудувати в Україні.
"Сьогодні росія хоче побудувати таку ж саму стіну в Україні – стіну між нами, між нами та Європою – щоб відокремити України від її власного вибору та її майбутнього, стіну між свободою та рабством, між правом на життя та ракетною атакою, між прогресом та руїнами, які росія залишає поза собою, стіну між цивілізацією та тиранією", - заявив Зеленський.

На цьому тлі він поставив логічне питання про те, "на якій стороні має бути культура та мистецтво", чи можуть вони лишатися у таких умовах "поза політикою".
"росія веде повномасштабну війну проти нас вже практично рік. Цілий рік вона обстрілює та руйнує міста, вбиває цивільних осіб та дітей, погрожує світу ядерною атакою, провокує продовольчу, енергетичну, екологічну та міграційні кризи на всіх континентах. Чи може бути мистецтво поза політикою? Чи повинне кіно бути поза політикою?", - зазначив Президент.
На його переконання, культура та мистецтво "можуть бути поза політикою, але не тоді, коли є політики агресії та політика масових вбивств, терору та бажання знищити іншу країну та інший народ, не тоді, коли є політика тотальної війни". А саме такою, як наголосив Зеленський, є зараз політика нинішньої росії.
"У нинішніх умовах мистецтво не може бути нейтральним та поза політикою. Культура робить вибір у такі часи. Культура обирає сторону, чи вона відкрито говорить та стоїть проти зла, або ж чи вона мовчить і де-факто допомагає злу. Коли мистецтво лишається байдужим, у цій тиші голос зла звучить сильніше та переконливіше", - додав український лідер.
На цьому тлі Зеленський закликав кіномистецтво виступити проти зла та наголосив, що спільно це зло буде подолано.
"Сьогодні Україна – це фортеця вільного світу. Фортеця, яка стоїть вже майже рік. Фортеця, яка захищає себе, Європу та світ. Фортеця, яка не може впасти. Фортеця, яка точно вистоїть і виграє. Я знаю і вірю. І ви усі переконаєтеся у цьому після того, як побачите нашу суперсилу – суперсилу України. Слава Україні!", - завершив свою промову український президент під гучні оплески присутніх.
Як повідомлялося, Берлінський міжнародний кінофестиваль відбудеться з 16 по 26 лютого. Цьогоріч Україну представляють шість фільмів.
Фото: ОП