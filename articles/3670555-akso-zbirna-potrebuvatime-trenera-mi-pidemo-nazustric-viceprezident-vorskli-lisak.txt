Віцепрезидент «Ворскли» Олег Лисак прокоментував інформацію, що президент УАФ Андрій Павелко спілкувався з Віктором Скрипником з приводу можливості призначення його головним тренером збірної України.

Лисак розповів про це для «Футбол 2.0», передає Укрінформ.
«У нас довгостроковий контракт(з тренером - ред.). Ми не розраховуємо, що він буде припинений найближчим часом. Звичайно, якщо збірна буде дуже потребувати тренера, ми будемо в діалозі та підемо назустріч. Якщо будуть такі нюанси. Але на сьогодні це всього-на-всього чутки» - сказав Лисак.
Він також зауважив, що полтавці хочуть бути частиною національної команди.
Ми будемо йти назустріч головному тренеру. Кожен з нас, всі, хто дотичні до футболу, мріють, щоб тренер, гравці чи персонал клубу були залучені до національної команди. Це дорогого варте. З одного боку, це забирає багато сил, з іншого: це дуже серйозна історія - представляти всю країну. Тим більше в такий час. У нас вже є постійний представник в збірній України - наш лікар. Ми дуже хотіли б розширювати цю історію, - пояснив віцепрезидент «Ворскли».
Контракт Віктора Скрипника розрахований з «Ворсклою» до 2025-го року.
Як повідомлялося, «Ворскла» посідає дев'яту сходинку в УПЛ, маючи в активі 18 очок після 15 матчів.
Фото: vorskla.com.ua