За даними американських ЗМІ, директор ЦРУ Вільям Бернс наприкінці минулого тижня таємно відвідав Київ, аби поінформувати українську сторону про ймовірні військові плани рф.

Інформацію про ймовірний візит оприлюднила газета The Washington Post із посиланням на офіційного представника адміністрації США, а також на інші обізнані джерела, передає Укрінформ.
«Бернс відвідав Київ, де зустрівся з колегами з української розвідки, а також із Президентом Зеленським і підтвердив нашу незмінну підтримку України в захисті від російської агресії», - наводить видання слова представника адміністрації США.


При цьому зазначається, що українське керівництво цікавилося, зокрема, чи триватиме потужна підтримка Києва з боку адміністрації Байдена в умовах, коли республіканці отримали контроль над Палатою представників. З американського боку було підтверджено, що уряд США зберігатиме нинішній рівень допомоги. А екстрене фінансування України в розмірі $45 мільярдів, ухвалене Конгресом у грудні, триватиме принаймні до липня-серпня.


Газета також зауважує, що «Вільям Бернс є шанованою фігурою» для керівництва України після того, як він надав детальну інформацію Києву про плани наступу росіян. Зокрема, попередив, що на першому етапі вторгнення війська рф намагатимуться захопити аеропорт Антонова.


Як зазначається, The Washington Post не має даних, про що конкретно директор ЦРУ говорив із Президентом України цього разу. Водночас видання наводить оцінки військових аналітиків, що загострення бойових на тлі посиленої мобілізації в рф цієї весни може визначити траєкторію війни.


Нагадаємо, останній підтверджений візит директора ЦРУ до Києва відбувся торік у листопаді.