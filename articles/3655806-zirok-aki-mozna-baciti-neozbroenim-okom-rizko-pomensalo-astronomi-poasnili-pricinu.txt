За останнє десятиліття кількість зірок у небі, які люди можуть побачити неозброєним оком, різко скоротилася.

Як передає Укрінформ, про це повідомляє BBC.
«Наші можливості бачити зірки у небі зменшуються», - заявив вчений з Німецького науково-дослідного центру геонаук у Потсдамі доктор Крістофер Кіба.
Причиною цього явища є світлове забруднення неба від штучного освітлення, адже яскравість цього підсвічування зростає щороку з 2011 року.
Таким є підсумок 12-х років дослідження астрономів-любителів і громадянських вчених, які виходили вночі рахувати зірки.
Зазначається, що зміна видимості зірок, про яку повідомляли люди, надсилаючи дані про кількість зірок в онлайн-проєкт під назвою Globe at Night, була еквівалентна щорічному збільшенню яскравості неба майже на 10%.
Це означає, що дитина, яка народилася в одній місцевості, де було видно 250 зірок, ймовірно побачить нині менше 100 зірок у тому ж місці через 18 років.
«Дивлячись на нічні зображення та відео Землі з Міжнародної космічної станції, люди зазвичай вражені «красою» міських вогнів, які нагадують вогники на ялинці. Вони не сприймають, що це зображення як забруднення. Це як милуватися красою веселкових кольорів, які утворює бензин у воді, і не визнавати, що це хімічне забруднення», - заявив дослідник світлового забруднення Фабіо Фальчі.
Світлове забруднення — різновид фізичного забруднення, порушення яскравості і часового зсуву природної освітленості певної території внаслідок дії штучних джерел світла, що викликають відхилення в житті рослин і тварин. До таких територій відносяться тепличні комбінати, залізничні вузли, стадіони тощо.