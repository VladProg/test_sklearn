Двоступенева ракета-носій Antares, розроблена за участю України, вивела на орбіту вантажний транспортний корабель Cygnus із майже 4 тоннами вантажу NASA для Міжнародної космічної станції.

Про це повідомляє Space.com, передає Укрінформ.
Ракета-носій стартувала з Центру космічних польотів на острові Воллопс в американському штаті Вірджинія у понеділок о 13.32 за київським часом.

Через вісім хвилин Antares вивела на орбіту автоматичний вантажний транспортний корабель Cygnus із 3749 кг корисного вантажу NASA для МКС на борту.

У NASA заявили, що вантаж включає 1637 кг матеріалів для екіпажу, 850 кг наукового спорядження, 66 кг обладнання для виходу у відкритий космос, 1077 кг транспортного обладнання тощо.

Пристикування космічного корабля до МКС очікується у другій половині дня середи.
Зазначається, що запуск відбувся з затримкою на день через спрацювання пожежної сигналізації в Центрі управління польотами Northrop Grumman у Далласі, штат Вірджинія, що призвело до евакуації з будівлі.
В українському Міністерстві з питань стратегічних галузей промисловості нагадали, що ракета-носій «Антарес» складається з двох ступенів. Основну конструкцію першого ступеня розробило ДП «КБ «Південне» та виготовило ДП «ВО ПМЗ» у кооперації з українськими підприємствами на замовлення корпорації Northrop Grumman.
Підготовку ракети, її випробування та пуск проведено за участю українських фахівців, які в режимі реального часу здійснювали технічну підтримку пуску, приймання та оброблення телеметричної інформації, забезпечивши у повному обсязі виконання всіх операцій у своєму секторі відповідальності.
«У рамках програми «Антарес» українська сторона виконала весь комплекс робіт з проєктування, відпрацювання та виготовлення матеріальної частини основної конструкції першого ступеня для ракети-носія», - уточнили в міністерстві.
Як повідомлялось, космічний корабель Cygnus місії NG-18 отримав ім’я на честь Саллі Райд (1951-2012), першої американської жінки-астронавтки. Стикування з МКС заплановано на 9 листопада. Усього з 2013 року ракета-носій «Антарес» стартувала 17 разів, 16 з них – успішно.
Фото: SPACEONUKRAINE, КБ "ПІВДЕННЕ"