Національний банк не бачить підстав для перегляду офіційного курсу гривні.

Про це під час пресбрифінгу сказав заступник голови Національного банку Юрій Гелетій, повідомляє кореспондент Укрінформу.
"Зараз немає жодних підстав для переприв'язки курсу", - сказав Гелетій.
Він зазначив, що валютний ринок залишається стійким, навіть попри зростання інтервенцій, яке відбулось у грудні і спостерігається в січні.
"Збільшення інтервенцій повністю компенсується отриманням міжнародної допомоги. Свідченням цього є стан золотовалютних резервів, ми закінчили рік на рівні 28,5 млрд дол. За результатами січня ми очікуємо рівня близько 30 млрд дол.", - сказав Гелетій.
Як повідомляв Укрінформ, Україна у 2022 році отримала міжнародної фінансової допомоги на понад 32 млрд дол.
Нацбанк 21 липня 2022 року скоригував офіційний курс гривні до долара США на 25% - до 36,5686 грн/дол. США.