Європейський Союз підтримує українську Формулу миру і готовий працювати над реалізацією всіх десяти її пунктів і проведенням саміту миру.

Про це заявив голова Європейської ради Шарль Мішель на пресконференції за результатами саміту Україна-ЄС, повідомляє кореспондент Укрінформу.

"Сьогодні ми чітко говоримо про дві речі. Перший меседж для всього народу України, що Європейський Союз буде підтримувати вас у всіх напрямках. Ми не відчуваємо себе заляканими, ми не боїмося кремля, тому що Україна і ЄС - одна родина. Другий меседж - майбутнє України, безумовно, в Європейському Союзі", - сказав Мішель.

Відео: ОП
Він зазначив, що підтримка ЄС була дуже чіткою і непохитною з першого дня повномасштабного вторгнення росії в Україну.
"Ми будемо продовжувати допомагати, аби ви вигравали на полі бою", - запевнив голова Євроради.
У цьому контексті він нагадав, що ЄС мобілізував 12 млрд євро військової допомоги, зокрема й летальних озброєнь, і підготує цього року 30 українських військових.
"Україна і ЄС мають спільну ціль - покласти край цій війні з повагою до суверенітету і територіальної цілісності України. Саме тому ініційована Україною Формула миру є важливою. Ми будемо працювати разом з вами над реалізацією десяти пунктів Формули миру й будемо також допомагати у проведенні відповідного саміту", - запевнив високопосадовець.
Як повідомлялося, 3 лютого в Києві відбувся 24-й саміт Україна-ЄС.