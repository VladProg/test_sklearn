Промоутер українського боксера Артема Далакяна Юрій Рубан розповів про організацію бою з костариканцем Давидом Хіменесом і плани на майбутнє.

Промоутер українського чемпіона за версією WBA зробив це ексклюзивно для Укрінформу.
«Команді Хіменеса довелося погодитись з нашими умовами попри складність переговорного процесу. На цьому все не закінчилося: двічі вони(команда костариканця - ред.) намагалися використати в бою рукавички, які були заборонені комісією Брітіш Боксінг Контроль (BBBofC). Ці рукавички несли реальну загрозу здоров'ю нашого спортсмена. У результаті нам вдалося домовитися, проте досі існує загроза, що щось може змінитися на останньому етапі перед боєм як з боку наших опонентів, так і з боку керівників WBA, які ігнорують правила проведення змагань з боксу у Великій Британії» - сказав Рубан.
За його словами, під час укладання контракту команда не знала, що доведеться боксувати в андеркарті росіянина бетербієва, але перенести дату вже неможливо.
«Звичайно, ми не знали, що цей «боксер» боксуватиме в основній програмі. Свої перемовини ми завершили 2 місяці тому, підписавши контракт. Відразу після цього підписали контракт на бій з WBA, так як у нас був обов'язковий захист. Якби ми знали, що він боксуватиме в нашій програмі, ми обов'язково зробили б перенесення дати. Оскільки ми домовилися з костариканцями, то зворотнього ходу не було. WBA відкликала б титул і пояс чемпіона став би вакантним. У цій програмі наш бій є для нас центральним», - пояснив промоутер Далакяна.
Він також додав, що боксер відстоюватиме честь України в бою. В разі перемоги команда займатиметься організацією об’єднавчого бою в 2023-му році.
«Я завжди зі своєю командою переживав і переживатиму за своїх боксерів, бо вони виходять на бій відстоювати честь нашої країни. Так і повинно бути! У разі перемоги Артема Далакяна 28 січня 2023-го року компанія Union Вoxing Promotion докладе максимум зусиль, щоб до кінця 2023 року провести два об'єднавчих поєдинки за версіями IBF і WBO. Сподіваємося, що це відбудеться у короткостроковій перспективі», - підсумував Рубан.
Як повідомлялося, 28 січня в Лондоні український чемпіон світу за версією WBA Артем Далакян проведе бій з костариканцем Давидом Хіменесом в андеркарті поєдинку бетербієв - Ярд. Орієнтовний початок бою - 21:00 за київським часом.
Як повідомляв Укрінформ, 34-річний Далакян завоював титул чемпіона світу у 2018 році. У листопаді 2021 року в поєдинку проти Луїса Консепсьйона українець вп'яте успішно захистив пояс.
Фото: facebook.com