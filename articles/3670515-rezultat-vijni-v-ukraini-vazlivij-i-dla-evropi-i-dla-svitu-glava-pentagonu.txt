Результат війни росії проти України буде важливим не лише для українців, але й для націй у всій Європі та в цілому світі.

Про це заявив у середу глава Пентагону Ллойд Остін за підсумками міністерської зустрічі НАТО в Брюсселі, передає власний кореспондент Укрінформу.
«Минув майже рік після жорстокого та неспровокованого вторгнення росії в Україну, і майже рік після того, як безрозсудна війна за вибором путіна занурила Європу в найгіршу безпекову кризу з часів Другої світової війни. І результат цієї трагічної та непотрібної війни є дуже важливим для безпеки України, безпеки Європи та глобальної безпеки», - зауважив міністр оборони США.
Він підкреслив, що путін не просто напав на мирну, суверенну й демократичну державу-члена ООН, він також створив загрозу жорстко встановленій системі правил і норм, яка гарантувала безпеку Європі протягом понад семи десятиліть.
«Але все пішло не так, як планував кремль», - наголосив Остін.
Глава Пентагону зауважив, що через майже рік після масштабного вторгнення рф в Україну НАТО стало більш згуртованим і більш рішучим, ніж будь-коли.
«Ми сповнені рішучості стояти з відважними захисниками України стільки, скільки буде потрібно. І ми також сповнені рішучості захистити кожен дюйм території НАТО», - наголосив глава оборонного відомства США.
Остін зазначив, що агресія путіна змінила середовище безпеки для кожного члена НАТО й для країн у всьому світі. Це, за його словами, підтвердили результати засідання «Рамштайн-9» за участю понад 50 країн, це також стало важливою частиною обговорень міністерської зустрічі НАТО в середу.
Як повідомляв Укрінформ, за підсумками зустрічі Контактної групи з питань оборони України «Рамштайн-9», яка відбулася у вівторок у Брюсселі, учасники засідання оголосили про нові ініціативи оборонної підтримки України.
Фото: AA