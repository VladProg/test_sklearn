Верховна Рада прийняла у другому читанні законопроєкт №8172, який спрямований на подолання паливної залежності та розвитку зарядної інфраструктури для електричних транспортних засобів.

Про це повідомляє Укрінформ з посиланням на пресслужбу парламенту.
Закон спрямований на імплементацію положень Директиви 2009/33/ЄС «Щодо просування чистих та енергоефективних транспортних засобів автомобільного транспорту» та Директиви 2014/94/ЄС «Про розгортання інфраструктури для альтернативних видів палива».
Законом передбачено:

спрощені земельні вимоги щодо розміщення електрозарядних станцій;
спрощення і здешевлення приєднання автозарядок до електромереж (без плати за потужність при приєднанні до кінця 2024р);
можливість встановлення автозарядних станцій для ОСББ в межах існуючої потужності;
пільгове (без плати за потужність) приєднання до мереж НЕК «Укренерго» систем накопичення енергії energy storage до кінця 2024 року.

Також закон запроваджує обмеження на закупівлю і експлуатацію автобусів з двигунами внутрішнього згорання (ДВЗ), що використовуються у сфері громадського транспорту.
Передбачається, що на міських автобусних маршрутах у містах із населенням у понад 250 тисяч кількість електробусів у відсотковій частці серед парку автобусів повинна становити не менше 25% на 1 січня 2030 року та не менше 50% на 1 січня 2033 року.
Як повідомлялося, у 2022 році українці придбали 13,6 тис. електромобілів або у півтора раза більше, порівняно з 2021 роком.