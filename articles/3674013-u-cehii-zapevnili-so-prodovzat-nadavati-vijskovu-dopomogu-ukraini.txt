Чехія продовжить надавати військову допомогу Україні як із запасів власної армії, так і з підприємств ОПК.

Про це сказала міністр оборони країни Яна Чернохова на брифінгу в Празі напередодні роковин початку повномасштабного російського вторгнення в Україну, передає кореспондент Укрінформу.
«Наша допомога триватиме доти, доки є що надсилати. Ми також допоможемо у підготовці українських військових», – сказала міністр.
Уряд Чехії напередодні, 22 лютого, ухвалив рішення про ще один пакет допомоги Україні, але Чернохова не повідомила подробиць.
Загалом, зазначила вона, чеська військова допомога Україні з початку повномасштабного російського вторгнення становить близько 10 мільярдів крон (понад 420 млн євро – ред.).
Минулого року Чехія передала Україні 38 танків, 55 БМП, 5 розвідувальних хімічних машин (РХМ), 47 автомобілів, 6 ЗРК, 4 гелікоптери, 128 мінометів, 13 самохідних гаубиць і 12 реактивних систем залпового вогню, 900 метрів мостових конструкцій; а також понад 27 тисяч снарядів для артилерії, 4 900 реактивних снарядів для ракетних установок, понад 17 тисяч мін для мінометів, 291 зенітний пристрій, 30 тисяч пістолетів, 11 тисяч одиниць ручної вогнепальної зброї, а також понад 4 мільйони набоїв для пістолетів. До того ж Міноборони передало військово-медичне обладнання, засоби радіаційного, хімічного та біологічного захисту, військову техніку та запасні частини до неї.
За словами Чернохової, на складах ще є військовий матеріал, який можна передати для ЗСУ. Вона також веде переговори з ВПК щодо налагодження виробництва необхідного озброєння.
Як повідомлялося, Чехія ремонтувала для України танки на своїх заводах. Також у Чехії проходять навчання близько 4 тисяч українських військових. Минулого року чеські військові підготували понад 600 українських солдатів механізованого батальйону та близько 50 спеціалістів на трьох інших напрямках.