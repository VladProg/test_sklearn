Державне агентство з питань кіно обрало нового тимчасово виконуючого обов’язки генерального директора Довженко-Центру, ним став режисер Андрій Алферов.

Як передає Укрінформ, про це повідомляє Держкіно.
“Юлія Каждан, яка тимчасово виконувала обов’язки генерального директора Довженко-Центру, відмовилась виконувати свої професійні обов'язки. Каждан пояснює своє рішення булінгом, якого вона зазнала, приниженням честі та гідності, переходом на особистості, й, зокрема, погрозами, які їй періодично надходять”, - ідеться у повідомленні.
У Держкіно нагадали, що 8 листопада колектив Довженко-Центру не допустив тимчасово виконуючу обов'язки генерального директора Центру Юлію Каждан до виконання обов'язків.
Держкіно обрало нового тимчасово виконуючого обов’язки генерального директора Довженко-Центру.
Цю посаду обійняв режисер, куратор, який співпрацював з Довженко-Центром (автор виставкового музейного проєкту “Польоти уві сні та наяву”, що досліджував однойменну культову кінострічку Романа Балаяна, й автор однойменної книги, виданої Центром), кінокритик, член міжнародної федерації кінопреси FIPRESCI Андрій Алферов.
Як раніше повідомляв Укрінформ, за результатами аудиту Олену Гончарук відсторонили від виконання обов'язків в.о. генерального директора ДП "Національний центр Олександра Довженка".
Виконувач обов'язків директора Довженко-Центру Юлія Каждан мала перебувати на цій посаді не більше трьох із половиною місяців, поки б тривала процедура визначення переможця конкурсного відбору.