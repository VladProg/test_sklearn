Вартість акцій групи Raiffeisen Bank International (RBI) у понеділок знизилася на 6,4% на тлі зацікавлення її діяльністю в росії з боку мінфіну США.

Як передає Укрінформ, про це повідомляє Austria Presse Agentur.
"Акції RBI потрапили під тиск на початку торгів на Віденській фондовій біржі у понеділок. Незабаром після початку сесії акції впали на 6,4% до 15,40 євро. Вітчизняний базовий індекс ATX знизився приблизно на 0,4% в цей момент", - йдеться у повідомленні.
Зазначається, що перед цим RBI потрапив у фокус уваги американської влади через бізнес банківської групи в росії.
Як повідомляв Укрінформ, управління з контролю за іноземними активами (OFAC) міністерства фінансів США розпочало перевірку банківської RBI щодо її бізнесу, пов’язаного з росією.
OFAC звернувся до RBI з проханням надати деталі своєї діяльності в росії, Україні та Сирії, включно з транзакціями та діяльністю певних клієнтів.
Американське відомство попросило відповісти до лютого, проте юристи RBI домовилися про продовження терміну, зобов’язавшись відповісти на запит у три етапи - на початку квітня, у травні та червні.
Raiffeisen повідомив Reuters, що "повністю співпрацює з OFAC і розуміє, що запит не був викликаний конкретною транзакцією чи бізнесом, а перевіркою процесів щодо дотримання санкційного режиму".
Під санкції Заходу RBI не підпав, але січневий інформаційний запит від OFAC викликає занепокоєння європейських фінансових регуляторів, оскільки це може зрештою призвести до санкцій проти банку.
RBI глибоко вкорінений у російську фінансову систему і є одним із двох іноземних банків у переліку "системно важливих кредитних установ". центробанку рф.
Як повідомляв Укрінформ, Володимир Зеленський увів у дію рішення Ради національної безпеки і оборони від 19 лютого 2023 року “Про застосування та внесення змін до персональних спеціальних економічних та інших обмежувальних заходів (санкцій)”. РНБО, зокрема, підтримала внесені СБУ та НБУ пропозиції щодо застосування та внесення змін до персональних спеціальних економічних та інших обмежувальних заходів (санкцій). Так, до списку увійшли члени наглядових рад та заступники керівників російських банківських установ, загалом 333 особи.