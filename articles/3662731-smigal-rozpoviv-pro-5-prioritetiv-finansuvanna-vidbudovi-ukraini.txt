Потреби України у відновленні станом на червень 2022 року оцінювалися Світовим банком та Єврокомісією в 350 млрд доларів, але сума може перевищити 600-750 млрд доларів.

Про це Прем’єр-міністр України Денис Шмигаль заявив під час відкриття бізнес-форуму «Швидке відновлення України», що проходить у Люксембургу за участі Прем’єр-міністра Люксембургу Ксав’є Беттеля, передає Укрінформ із посиланням на Урядовий портал.
«Коли ми говоримо про відновлення, то думаємо не лише про далеке майбутнє. Відбудову слід починати вже зараз. Адже від цього залежить життя та здоров’я мільйонів людей», — сказав Шмигаль.
За його словами, було визначено п’ять пріоритетів фінансування швидкої відбудови. Перший — енергетика. Внаслідок російських атак уражено понад 400 об’єктів електро- й теплопостачання. Шмигаль підкреслив, що Україна прагне не просто відновити енергетичну мережу, а децентралізувати, що зробить її менш вразливою та гарантує наявність електроенергії в оселях українців та на підприємствах.

«Другий пріоритет — житло. На кінець минулого року збитки від руйнувань житлового фонду складали 54 млрд доларів. Пошкоджено або зруйновано 150 тисяч будинків. Їх відновлення стане передумовою для повернення сотень тисяч українців з-за кордону», — сказав Прем’єр-міністр.
Третій пріоритет, за його словами, гуманітарне розмінування. Понад 30% території України забруднено російськими снарядами і для її очищення потрібно щонайменше 5 років: «Робота вже триває, але потрібні ресурси, аби вона йшла інтенсивніше».
Четвертий пріоритет, як зазначив глава українського уряду, критична та соціальна інфраструктура: дороги, мости, комунальні об’єкти, мережі постачання води, тепла та газу, школи та лікарні.

П’ятий пріоритет — допомога приватному сектору, додав він.
Прем’єр-міністр підкреслив, що ці плани мають бути підкріплені фінансовими ресурсами. Насамперед конфіскованими російськими активами. Також це будуть кошти державного бюджету, міжнародних партнерів і донорів на платформі United24.
Шмигаль також подякував уряду Люксембургу за послідовну та незмінну підтримку України.
Як повідомляв Укрінформ, Прем'єр-міністр Денис Шмигаль заявив під час Всесвітнього економічного форуму в Давосі, що програма повоєнного відновлення України стане найбільшим проєктом відбудови з часів Другої світової війни.