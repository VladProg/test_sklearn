Музей війни у Києві презентував виставку демонтованих у Херсоні зразків російської пропаганди «Херсон. «Русскій мір». 9 днів. Vідспівування».

Як передає Укрінформ, про це у Телеграмі повідомляє Херсонська міська рада.
«Величезні вуличні банери з деокупованого обласного центру зібрав під час експедиції і привіз до столиці генеральний директор музею, куратор проєкту Юрій Савчук. Виставку презентували біля підніжжя скульптури «Батьківщина-мати», під найбільшим Державним Прапором України на пагорбах Меморіалу.

Зазначається, що це розповідь про російську пропаганду та її особливості в Херсоні, про цінності «русского міра», його концепції та ідеологічні спрямування.
Проєкт реалізований за сприяння Комітету з питань національної безпеки, Генерального штабу ЗСУ, Міністерства культури та інформаційної політики, ДСНС, Херсонської міськради.
Як повідомлялося, Херсон був під контролем російських загарбників з 2 березня.