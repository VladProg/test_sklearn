Кожна національна меншина робить унікальний внесок в загальну українську культуру.

Про це сказав голова Державної служби України з етнополітики та свободи совісті (ДЕСС) Віктор Єленський під час пресконференції на тему: “Рідна мова - мати єдності” в Укрінформі.

"У нас в Україні немає нечисленних етносів, у нас немає ієрархії національних меншин. Кожна національна громада, кожна етнічна спільнота робить унікальний внесок в загальну українську культуру. Той внесок, який може зробити тільки вона, і ніхто інший", - сказав Єленський.
За його словами, не можна підрахувати скількома мовами говорять громадяни України, але всі ці "ручаї зливаються в одне українське море".


Голова Меджлісу кримськотатарського народу Рефат Чубаров зазначив, що крім підтримки та сприяння держави в розвитку мов корінних народів та національних меншин, в першу чергу, має бути бажання самих людей зберегти свою мову та користуватися нею поруч з державною мовою.

"Якщо національні меншини проявляють своє бажання, тут їм завжди на допомозі українська держава, і власне ті держави, які є етнічно спорідненими... Інша справа, коли ми говоримо про корінні народи. Вони тут, всередині, і за межами України їх немає. І тут українська держава зобов'язана забезпечувати всі етапи пов'язані зі збереженням цих мов", - сказав Чубаров.

Міжнародний день рідної мови відзначають щороку 21 лютого, починаючи з 2000 року. Про «підтримку мовного та культурного різноманіття та багатомовності» було оголошено на XXX сесії Генеральної конференції ЮНЕСКО, що проходила 26 жовтня — 17 листопада 1999 року в Парижі.
Як повідомлялося, в грудні 2022 року Верховна Рада України ухвалила в цілому євроінтеграційний Закон №8224 про національні меншини (спільноти) України.