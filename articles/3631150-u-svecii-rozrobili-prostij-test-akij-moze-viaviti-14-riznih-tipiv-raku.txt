Дослідники з Технологічного університету Чалмерса у Швеції розробили простий тест, який може точно виявити 14 різних типів раку першої стадії.

Як передає Укрінформ, про це повідомляє Euronews.
Дослідники використовували машинне навчання для відстеження рівнів глікозаміногліканів – типу цукру, який є важливою частиною нашого метаболізму – як біомаркерів для виявлення раку в крові та зразках сечі 1 260 добровольців.
У своєму дослідженні автори стверджують, що їхній метод може виявити рак першої стадії з чутливістю до 62%.
Специфічність тесту (частка істинних негативних результатів, які він правильно передбачив) була високою – 95%, а також тест передбачав розташування пухлин з точністю до 89%.
Дослідники розраховують, що цей простий тест буде коштувати дешевше 50 дол., тобто у 5–10 разів менше, ніж середній аналіз крові з рідкої біопсії сьогодні.
Рак є причиною майже кожної шостої смерті в усьому світі. Найефективніший спосіб лікування – виявити його на ранніх стадіях, і нові, революційні аналізи крові дають надію на цьому напрямку, йдеться у публікації.
Як повідомляв Укрінформ, китайські дослідники розробили безконтактний спосіб проведення електрокардіограми, який не потребує застосування електрода чи зняття одягу.