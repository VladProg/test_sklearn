Правоохоронці встановили, що особистому водію президента НААН України було незаконно нараховано близько 800 тисяч гривень заробітної плати шляхом одночасного «працевлаштування» у шести держпідприємствах, які входили до структури НААН України.

Про це повідомила пресслужба Національної поліції України, передає Укрінформ.
«У ході слідства встановлено, що особистому водію керівника НААН було незаконно нараховано близько 800 тисяч гривень заробітної плати шляхом одночасного «працевлаштування» у шести державних підприємствах, які входили до структури НААН України», - уточнюється у повідомленні.
Поліція повідомила про підозру особистому водієві президента НААН, бухгалтеру та механіку державного підприємства, які здійснювали табелювання робочого часу та виплату заробітної плати, у вчиненні кримінального правопорушення, передбаченого ч. 3 ст. 191 (Привласнення, розтрата майна або заволодіння ним шляхом зловживання службовим становищем) Кримінального кодексу України. Санкція цієї статті передбачає до восьми років ув’язнення.
Окрім того, правоохоронці зібрали докази причетності ексдиректора одного з державних підприємств НААН України до організації шахрайської схеми з привласнення врожаю сільськогосподарських культур.
Поліція встановила, що у 2020 році директор одночасно уклав два договори контрактації сільськогосподарської продукції з двома приватними підприємствами.
«У результаті підприємство, яке виростило врожай на 1610 га землі Національної академії аграрних наук, так його і не отримало. Натомість сільгоспродукцією заволодів фігурант через підконтрольну йому структуру. Завдані збитки склали понад 71 млн грн», - уточнюється у повідомленні.
Ексдиректору було оголошено про підозру у вчиненні злочинів, передбачених ч. 4 ст. 190 (Шахрайство) та ч. 2 ст. 357 (Викрадення, привласнення, вимагання документів, штампів, печаток, заволодіння ними шляхом шахрайства чи зловживання службовим становищем або їх пошкодження) ККУ. За вчинення цих злочинів фігуранту загрожує до 12-ти років ув'язнення.
Процесуальне керівництво здійснюють прокурори Офісу генпрокурора України.
Як повідомлялося, у 2020 році слідчі Національної поліції викрили керівників Національної академії аграрних наук України у налагодження корупційних схем.