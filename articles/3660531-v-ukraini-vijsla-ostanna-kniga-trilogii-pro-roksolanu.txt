В Україні вийшла остання частина історичної трилогії про Роксолану «Роксолана. Союз із сефевідами», в якій ідеться про укладання 1555 року Амасійського мирного договору між Османською імперією та сефевідським Іраном після 40-річної війни.

Про це Укрінформу розповіла кандидат мистецтвознавства, письменниця, авторка історичної трилогії Олександра Шутко.
"Велику роль в укладанні Амасійського мирного договору зіграла Роксолана, яка листувалася із сестрою шаха Тахмаспа, Султан-бейгюм. Остання просила її стати гарантом дотримання мирних відносин. Відтак укладений між Османською імперією та сефевідським Іраном мир протривав 23 роки", – розповіла Шутко.
Останній роман трилогії письменниця почала писати у травні минулого року в Києві, після повернення з евакуації на Волині, де закінчувала роботу над другою частиною трилогії.
"На щастя, до осені минулого року в Україні ще не було проблем з електроенергією. Це дозволило дописати роман-трилогію. Робота над останнім романом мене рятувала від того жаху, який щодня у нас відбувається. Занурюючись у світ моїх героїв, я забувала про стреси, звуки вибухів, сирени та сльози", – зізналася авторка.
Загалом робота над трилогією тривала близько 10 років.
"До цього я написала кілька досліджень про Роксолану на підставі архівних документів та розвідок турецьких, європейських й американських дослідників. Ці матеріали ретельно збирала й вивчала протягом останніх десяти років", – розповіла письменниця.
Перша книга роману "Роксолана. Союз із Ягеллонами" присвячена малознаній історії дипломатичного листування Роксолани з угорською королевою Ізабеллою Ягеллонкою, її братом – польським королем Сигізмундом ІІ Августом та матір’ю Боною Сфорца. Приводом для цього стала антигабсбурзька політика султана Сулеймана та добросусідські взаємини між поляками й османами.
Кульмінаційним моментом у житті Роксолани була страта пасинка Мустафи від черкески Махідевран. Убити його восени 1553 року під час перебування у військовому поході на Іран наказав султан Сулейман. Відтак дітям Роксолани відкрився шлях до батьківського трону. Однак тоді ж помер від хвороби її наймолодший син Джихангір, який народився горбанем. Така втрата стала для неї ударом. Про ці події ідеться вже у другій книзі роману "Роксолана. Боротьба за владу".
Усі три романи трилогії побачили світ у видавництві "Навчальна книга – Богдан".