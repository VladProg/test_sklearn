Українці через Дію в автоматичному режимі зареєстрували вже 250 тисяч ФОПів

Про це Укрінформу повідомили в пресслужбі Міністерства цифрової трансформації.
«Понад 250 тисяч ФОПів відкрили українці за послугою АвтоФОП. Крім того, майже 1 500 ТОВ зареєстровано в автоматичному режимі. Ми мінімізували людський фактор з послуги та скорочуємо час на її отримання», - йдеться в повідомленні.
У міністерстві зауважили, що автоматична реєстрація бізнесу через "Дію" займає лише 2 секунди, ще й автоматично підтягує відповідні дані, не потребуючи додаткової перевірки інформації.
Як повідомлялось, у 2021 році Міністерство цифрової трансформації запустило послугу на порталі «Дія» – автоматичну реєстрацію ФОП, а у 2022-му – ТОВ.