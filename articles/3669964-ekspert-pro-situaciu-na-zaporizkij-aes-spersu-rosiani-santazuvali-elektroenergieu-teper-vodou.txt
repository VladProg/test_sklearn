Окупанти продовжують шантажувати Україну техногенною катастрофою на Запорізькій АЕС через примусове зниження води на Каховському водосховищі.

Про це заявив Григорій Плачков - очільник Державної інспекції ядерного регулювання (2017-2021), під час брифінгу в Медіацентрі Україна - Укрінформ.
«Є тривожні повідомлення щодо рівня води в Каховському водосховищі, тому що реактори водо-водяні. І для того, щоб охолоджувати активні зони реактора та басейни витримки АЕС, необхідна постійна електроенергія, постійне підживлення водою басейнів-охолоджувачів, а також постійне відведення тепла від активних зон реактора. Це достатньо складний гідровузол, що був спроєктований для потреб Каховської ГЕС, Запорізької ТЕС, а також Запорізької АЕС. Тому ситуація достатньо складна», – сказав він.

На думку експерта, це питання є досить напруженим, оскільки скид води з Каховського водосховища несе не тільки загрози ядерній безпеці, а також і екологічні загрози цьому регіону.
Плачков припустив, що окупанти ймовірно залишать атомні енергоблоки в такому стані. Україні буде складно повернути їх до комерційної діяльності або потрібно буде вкласти велику суму коштів на їхній ремонт та відновлення.
«Ймовірний варіант, коли може відбутися розплав палива або розплав активної зони реактора, але це вже апокаліптичний сценарій. ЗАЕС з моменту її захоплення залишається інструментом залякування. Ми знаємо, як спрацьовували дизель-генератори, як атомна станція залишалась без електричного живлення, як нищилися мережі електропередач. Спочатку вони шантажували електроенергією, зараз вони шантажують рівнем води», – додав експерт.
Як повідомлялося, у зв’язку з неконтрольованим скидом води на Каховській ГЕС, рівень води у водосховищі стрімко знижується, оскільки обсяги скиду перевищують обсяг наповнення, і це негативно впливає на технічні процеси на ЗАЕС.
Основне фото: Енергоатом