Цифровий магазин компанії Apple - App Store - видалив російські програми, включно зі "Вконтакте" (VK) та поштою Mail.ru.

Як передає Укрінформ, про це повідомляє Медуза.
Окрім цього, з App Store зникли інші програми холдингу VK - VK Музика, VK Кліпи, VK Месенджер, VK Play і VK Адмін.
Також із магазину застосунків зник застосунок пошти Mail.ru, що входить до екосистеми VK. При цьому застосунок «Однокласників» та месенджера Там-Там все ще можна завантажити.
У магазині застосунків Google Play програми VK все ще доступні.
Безпосередньо у VK підтвердили, що Apple заблокувала декілька застосунків компанії, на даний момент вони недоступні в App Store.
Зазначається, що у квітні 2022 року з Google Play та App Store видалили мобільний застосунок Сбербанку (магазин Apple також видалив клони застосунків «Сбера»). У вересні з App Store зник застосунок картографічного сервісу 2ГІС, що належить Сбербанку.
Як повідомляв Укрінформ, компанія Apple заявила, що програми RT News і Sputnik News більше не доступні для завантаження з App Store за межами росії.