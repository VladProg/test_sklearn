У зв’язку з роковинами повномасштабної війни росії проти України у п’ятницю, 24 лютого, пройде спеціальне посилене засідання Постійної ради ОБСЄ за участю представників столиць.

Засідання скликає головуюча в Організації Північна Македонія у відповідь на звернення делегації України, повідомив власному кореспонденту Укрінформу постійний представник України при міжнародних організаціях у Відні Євгеній Цимбалюк.
"Очікується високий рівень учасників засідання. Практично, цю Постійну раду можна назвати міністерським засіданням. Це – чергове підтвердження того, що держави-учасниці визнають, що головною загрозою для безпеки в регіоні ОБСЄ сьогодні є росія. Фактично – найбільшою загрозою з часів Другої світової війни, - заявив Цимбалюк.
За його, посилене засідання Постійної ради ОБСЄ у п’ятницю також стане свідченням того, що розрахунок москви на "втому" союзників та партнерів України повністю провалився.
"Використаємо спеціальне засідання, щоб вкотре донести сигнал, що шлях до безпеки в Європі лежить через однозначну перемогу України. Для цього потрібні санкції, ізоляція росії та зброя", - підкреслив постпред України.
Як повідомляв Укрінформ, Рада безпеки ООН 24 лютого проведе дебати до роковин початку широкомасштабної російської агресії проти України. До дебатів запрошені міністри закордонних справ країн-членів Радбезу.