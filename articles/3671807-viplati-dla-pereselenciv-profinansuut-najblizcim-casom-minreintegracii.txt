У Міністерстві з питань реінтеграції тимчасово окупованих територій України запевнили, що виплати для внутрішньо переміщених осіб будуть профінансовані найближчим часом.

Як передає Укрінформ, про це Мінреінтеграції повідомляє у Телеграмі.
"На гарячі лінії Мінреінтеграції звертається велика кількість внутрішньо переміщених осіб щодо затримки виплат допомоги на проживання", - йдеться у повідомленні.
За запитом віцепрем’єр-міністра Ірини Верещук Мінсоцполітики надало попередню інформацію, що на виплати ВПО вже спрямовано 5,5 млрд гривень.
"Разом з тим у Державній казначейській службі повідомили, що наразі проходить фінансування першочергових соціальних виплат. Водночас у казначействі запевнили, що найближчим часом буде профінансовано виплати ВПО", - наголосили у Мінреінтеграції.
Надалі отримана від Мінсоцполітики інформація про стан фінансування виплат ВПО буде опубліковуватися на сайті міністерства.
Як повідомляв Укрінформ, майже чверть населення України через повномасштабне вторгнення росії стали переселенцями та потребують підтримки держави.