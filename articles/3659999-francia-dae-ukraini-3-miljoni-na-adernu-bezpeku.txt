Уряд Французької Республіки передасть Україні три мільйони євро для забезпечення ядерної безпеки.

Як передає Укрінформ, про це повідомив речник ОК «Південь» Владислав Назаров, пославшись на оприлюднену в Одесі заяву міністра закордонних справ Франції Катрін Колонни.

«Франція передасть Україні три мільйони євро для забезпечення ядерної безпеки», – поінформувала міністр закордонних справ Катрін Колонна», - йдеться у повідомленні.
За словами полковника Назарова, глава МЗС Франції повідомила, що Франція перебуває на постійному зв’язку з урядом України і передає все необхідне. Зокрема, танки, броньовані авто та системи ППО, а також Франція здійснює підготовку військових.
Речник ОК «Південь» нагадав, що міністр Колонна прибула до Одеси разом з главою МЗС України Дмитром Кулебою. Вони відвідали місця ворожих влучань по критичній інфраструктурі Одеської області.
Міністри закордонних справ Франції та України вшанували пам’ять загиблих у розв’язаній росією війні українських воїнів на цвинтарі в Одесі.
Як повідомлялося, міністр закордонних справ Франції Катрін Колонна у четвер, 26 січня, перебуває з візитом в Одесі. Глава української дипломатії Дмитро Кулеба поінформував, що під час перемовин обговорюватиметься роль Франції у міжнародній танковій коаліції, ініціатива «Зерно з України» та українська Формула миру.