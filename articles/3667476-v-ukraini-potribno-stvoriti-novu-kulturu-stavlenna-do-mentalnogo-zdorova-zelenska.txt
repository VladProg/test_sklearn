Дружина Президента Олена Зеленська розповіла про основні завдання Всеукраїнської програми ментального здоров’я.


Як передає Укрінформ, про це Зеленська повідомила у Телеграмі.
«Людина евакуюється потягом, спілкується з провідником… Навіть не помічає, як потроху стає легше - потроху, але вистачить, щоб дістатися нового місця, зробити новий крок. Людина приходить у банк чи супермаркет, спілкується з працівником - і щоденний стрес та роздратування лишаються за порогом. Дрібниця - але, можливо, саме це допоможе відновити таке потрібне відчуття внутрішньої точки опори», - заявила перша леді.
За її словами, підтримувати вчаться працівники великих компаній, зараз навчання з надання першої психологічної допомоги вже пройшли тренери від Укрзалізниці, а всього - понад 200 фахівців від компаній - учасників спільноти «Бізнес без бар'єрів». Зеленська зазначила, що тепер вони зможуть передати знання майже 30 тисячам співробітників компаній.
«Адже нині ціна слова, навіть випадкової розмови, є дуже великою. Слово може як погіршити стан людини після пережитої травми, так і підтримати її. Думаю, кожен із нас це відчув неодноразово. Ось чому всі, хто спілкується з людьми, незалежно від професії, - мають володіти навичками піклування про свій психологічний стан і вміти пояснити іншим, як це зробити», - зазначила перша леді.

Вона зауважила, що це і є одним із завдань Всеукраїнської програми ментального здоров’я, яка має зробити психологічну допомогу не менш доступною і повсюдною, ніж медична.
Як зазначається, перша леді взяла участь у засіданні Міжвідомчої координаційної ради з питань охорони психічного здоров'я та надання психологічної допомоги особам, постраждалим унаслідок агресії рф. Під час засідання було представлено результати аудиту ресурсів - проаналізовано, які потужності має кожне міністерство.
«А також презентували комунікаційну стратегію програми: маємо пояснити, чому варто звертатися до фахівців із психічного здоров’я, не боятися психологічної підтримки, не соромитися її, прокласти для них маршрути допомоги і навчити самодопомозі. Фактично, це означає створити в Україні нову культуру ставлення до ментального здоров’я. Бо десятиліттями вважалося, що таких проблем із ментальним здоров’ям не існує, якщо про них не говорити», - заявила Зеленська.
Як повідомляв Укрінформ, усі українці, які потребують психологічної підтримки, можуть скористатись платформою «Розкажи мені», яка працює цілодобово й надає безкоштовну психологічну допомогу.