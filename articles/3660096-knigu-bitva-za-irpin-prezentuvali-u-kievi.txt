У Музеї історії Києва презентували книгу Петра Щербини “Битва за Ірпінь”.

Про це повідомляє кореспондент Укрінформу.
Автор Петро Щербина під час презентації зазначив, що книга є хронологією подій, які відбувалися наприкінці лютого - у березі минулого року в місті Ірпінь на Київщині.
“Я не є істориком і не претендую на те, що ця книга - підведення риски якоїсь: що було саме так, воювали саме ті... Це спроба задати певний історичний дискурс навколо тих подій, які були фактично майже рік тому”, - сказав Щербина.
За словами письменника, росія так влаштована, що "вона не починала війну 24 лютого, і не починала її у 2014 році, і не починала її у 1918-му, і навіть не починала її у ХІХ сторіччі". "Весь час існування цього московського каганату окупаційного — це історія їхньої ненависті й боротьби з Україною, українцями і всім українським, що є поряд з ними”, - наголосив Щербина.


Під час презентації зазначалося, що в боях за Ірпінь загинули 39 членів територіальної оборони. “Вони не покинули своє рідне місто і стали на його захист та віддали своє життя заради того, аби ворог зупинився в Ірпені, пройшовши перед тим Гостомель, Бучу, але не дійшов до Києва”, - сказав автор книги перед початком демонстрації відео про оборонців Ірпеня.
Своєю чергою міський голова Ірпеня Олександр Маркушин зауважив, що "в цю книгу покладені долі й життя людей”.
Натомість заступник міністра культури та інформаційної політики Тарас Шевченко наголосив, що “для Міністерства культури та інформаційної політики одним із пріоритетів є видання таких книжок, для того щоб зберігати національну пам’ять, зберігати як у друкованій, так і в інших формах інформацію про ті й трагічні, і героїчні події, які відбуваються в нашій державі: те, що відбувалося у 2022 році, те, що відбувається зараз”.
“У минулому році ми проводили конкурс “Книга на зміцнення національної єдності”. І я дуже радий, що видавництво подало цей безцінний проєкт і він був реалізований. А в майбутні роки, можливо, і століття, він залишатиметься цінною знахідкою, цінною інформацією для всіх майбутніх поколінь про те, що відбувалося з нами на нашій землі”, - сказав Шевченко.
Він зауважив, що книга видана коштом платників податків.
Книга “Битва за Ірпінь” надрукована на замовлення Державного підприємства “Центр захисту інформаційного простору України” за результатами відкритих мистецьких конкурсів Міністерства культури та інформаційної політики України для безкоштовного розповсюдження видавництвом “САМІТ-КНИГА” накладом 1000 примірників.
У виданні розміщені відгуки про ірпінські події відомих у світі людей, хроніка подій, список підрозділів, які виконували бойові завдання в районі міста Ірпінь, також згадані герої, які віддали своє життя за Ірпінь, фотографії.