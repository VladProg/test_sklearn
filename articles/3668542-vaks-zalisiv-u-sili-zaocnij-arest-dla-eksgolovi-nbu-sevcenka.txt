Апеляційна палата Вищого антикорупційного суду залишила без змін заочний арешт для колишнього голови Національного банку України.

Про це у Телеграмі поінформувала пресслужба Спеціалізованої антикорупційної прокуратури, передає Укрінформ.
«10 лютого 2023 року Апеляційна палата ВАКС підтримала позицію прокурора САП та відмовила стороні захисту у задоволенні апеляційної скарги на рішення слідчого судді, який обрав запобіжний захід у вигляді тримання під вартою колишньому голові Нацбанку України, підозрюваному в організації злочинної схеми заволодіння коштами банку в особливо великих розмірах», - йдеться у повідомленні.
За версією слідства, впродовж 2014 - 2019 років керівництво «Укгазбанку» забезпечили укладення 52 фіктивних договорів з «агентами», які нібито залучали до банку великих клієнтів, та безпідставно перерахували понад 206 млн грн за їхні «послуги».
За інформацією САП, наразі у цій справі про підозру повідомлено 5 основним фігурантам цього злочину, серед яких – ексголова НБУ, який на момент злочину обіймав посаду голови правління «Укргазбанку», колишні та чинні високопосадовці банківських установ. Слідство триває.
Окремо у відомстві поінформували, що факти, викладені у повідомленні про підозру, не стосуються періоду перебування Шевченка на посаді голови Нацбанку, а стосуються виконання ним повноважень голови правління ПАТ «Акціонерний банк «Укргазбанк».
Уточнюється, що після його затримання та доставки до місця проведення досудового розслідування слідчий суддя вирішить питання про застосування цього запобіжного заходу.
Як повідомлялося, 10 січня Апеляційна палата ВАКС залишила без змін запобіжний захід у вигляді тримання під вартою заступнику голови правління «Укргазбанку», підозрюваному у справі щодо протиправної діяльності службових осіб державного АБ «Укргазбанк», яка завдала збитків на суму понад 206 млн грн.