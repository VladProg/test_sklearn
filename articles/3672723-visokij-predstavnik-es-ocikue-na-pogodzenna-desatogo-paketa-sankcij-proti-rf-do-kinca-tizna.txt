Європейський Союз продовжує обговорювати запровадження 10-го пакета санкцій проти росії, який зустрічає широку підтримку, тож його остаточне погодження можливе до кінця цього тижня.


Про це сьогодні у Брюсселі за підсумками Ради міністрів ЄС із закордонних справ сказав високий представник ЄС Жозеп Боррель, повідомляє кореспондент Укрінформу.
«Ми маємо посилювати тиск на росію. 10-й пакет санкцій, який був спільно представлений Єврокомісією та високим представником ЄС, містить проєкт регуляторних правил для їх ухвалення Радою ЄС. Ми на шляху до їх ухвалення. Думаю, він буде ухвалений упродовж наступних годин або днів, до 24-го (лютого). Новий пакет санкцій буде ухвалений за письмовою процедурою, ті перешкоди, які все ще залишаються, будуть подолані», - зауважив Боррель.
Він додав, що саме такі зобов’язання висловлювали сьогодні європейські міністри.
«Таке ухвалення потребує одноголосного рішення. В залі засідань була широка підтримка цього пакета санкцій, і я впевнений, що ми зможемо ухвалити його до кінця тижня», - додав високий представник ЄС.
Боррель висловив переконання, що європейські санкції працюють та вражають російську економіку. Це зокрема, стосується показників бюджетного дефіциту, дефіциту зовнішньої торгівлі та скорочення надходжень від продажу вуглецевих ресурсів, які завжди були основою російської економіки. Наразі всі ці показники перебувають у «дуже поганому стані», хоча минулий рік був для росії вдалим за рахунок продажу великої кількості вуглецевих викопних ресурсів, коли ціни на них підвищувалися «з космічною швидкістю».
«Все це завершилося. Ми позбавилися залежності від російських вуглецевих ресурсів, тож ціни на них знижуються. росія продає свою нафту за ціною 40 доларів за барель, це половина ціни на нафту марки Brent на міжнародних ринках… Дефіцит бюджету та зовнішньої торгівлі, ціна на енергоносії – все це вражає здатність росії фінансувати свою війну», - зауважив високий представник ЄС.
Він також повідомив, що міністри закордонних справ ЄС обговорили механізм та процедури притягнення до відповідальності тих, хто винен у війні. Дуже важливим у цьому контексті, за його словами, є голосування, що має відбутися цього тижня в рамках Генеральної асамблеї ООН.
«Разом з Україною та нашими партнерами по G7 ми здійснюємо активне (дипломатичне) залучення з метою забезпечити широку підтримку для резолюції Об’єднаних Націй на захист базових принципів Хартії ООН, що буде винесена на голосування Генеральної асамблеї», - зауважив Боррель.
Як повідомлялося, сьогодні у Брюсселі відбулося засідання Ради міністрів ЄС із закордонних справ, одним із головних питань порядку денного якого знову була ситуація в Україні та шляхи подальшої допомоги ЄС на її адресу.