Верховна Рада України звертається до парламентів і урядів демократичних держав, міжнародних організацій з нагоди річниці від початку повномасштабної російсько-української війни.

Відповідну постанову №9034 ухвалено на засіданні парламенту 24 лютого, повідомляє Укрінформ.
За інформацією народного депутата від парламентської фракції "Голос" Ярослава Железняка, схвалення документа підтримали 313 парламентаріїв.
Згідно з текстом звернення, український парламент насамперед віддає шану і висловлює скорботу за загиблими у війні військовослужбовцями.
У Раді висловили вдячність світовій спільноті, яка підтримала Україну та засудила збройну агресію російської федерації.
Парламент заявляє, що єдиним шляхом для досягнення миру та подальшого повернення до справедливого міжнародного безпекового порядку є негайне і безумовне припинення російської агресії проти України, невідкладне виведення окупаційних військ рф, інших збройних формувань та злочинних організацій, підконтрольних росії, з усієї української території в межах її міжнародно визнаного державного кордону, а також припинення ракетно-бомбових, артилерійських та інших атак з російської та білоруської територій.
Верховна Рада України закликає парламенти та уряди, міжнародні організації об’єднатися у прагненні побудови справедливого міжнародного порядку та відновленні територіальної цілісності Української держави, продовжити надавати політичну, військову, фінансову, економічну, енергетичну, гуманітарну та іншу допомогу, посилити санкційний тиск на росію, визнати рф державою-спонсором тероризму, а її дії геноцидом українського народу, підтримати запропоновану Президентом Володимиром Зеленським Формулу миру.
Окрім того, ВР закликає світову спільноту документувати моніторинговою місією Міжнародного агентства з атомної енергії усі факти впливу на ядерну та радіаційну безпеку, що виникають внаслідок російської агресії, та створити глобальну платформу для оцінки збитків, завданих росією довкіллю, унеможливити ядерну, гуманітарну та екологічну катастрофу шляхом міжнародного тиску на державу-агресора.
Водночас український парламент звертається до світу з проханням використати всі інструменти та можливості, у тому числі Міжнародний кримінальний суд, для притягнення до невідворотної відповідальності осіб, винних у вчиненні воєнних злочинів та злочинів проти людяності на території України, а також притягнення до відповідальності військово-політичного керівництва російської федерації за вчинення злочину агресії шляхом створення спеціального міжнародного трибуналу. При цьому ВР наполягає на необхідності напрацювати механізми для використання заморожених активів, рухомого та нерухомого майна громадян рф за кордоном з метою компенсації Україні збитків.
Звернення невідкладно буде направлене до парламентів і урядів демократичних держав, міжнародних організацій.
Як повідомляв Укрінформ, 24 лютого 2022 року російська федерація розпочала новий етап восьмирічної війни проти України – повномасштабний наступ.