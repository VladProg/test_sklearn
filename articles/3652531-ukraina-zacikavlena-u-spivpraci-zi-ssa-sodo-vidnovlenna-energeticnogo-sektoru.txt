Україна зацікавлена у тісній співпраці зі США щодо впровадження технологій малих модульних реакторів.

Як передає Укрінформ, про це повідомляє пресслужба Міненерго за підсумками онлайн-зустрічі міністра енергетики України Германа Галущенка та міністра енергетики США Дженніфер Гренголм.

“Наше бачення: це поступове заміщення потужностей теплової генерації, яка найбільше постраждала від російських атак, сучасними безвуглецевими технологіями. Саме тому Україна зацікавлена у тісній співпраці зі США щодо впровадження технологій малих модульних реакторів”, - зазначив Галущенко.
Сторони також приділили особливу увагу співпраці у відновленні української енергосистеми після масованих російських атак, питанням її зміцнення та захисту від військових загроз, а також перспективам розвитку відновлюваної енергетики та впровадження технологій малих модульних реакторів.
Галущенко наголосив, що Україна прагне відбудовувати свою енергосистему на принципах децентралізації, стійкості до військових викликів, а також розвитку зеленої енергетики та її атомної складової як ключової генерації.
Як повідомляв Укрінформ, терористичні атаки на енергосистему України координують російські енергетики, оскільки добре знають її з середини. Масовані атаки на українську енергетичну інфраструктуру тривають із 10 жовтня.
Фото: Міненерго