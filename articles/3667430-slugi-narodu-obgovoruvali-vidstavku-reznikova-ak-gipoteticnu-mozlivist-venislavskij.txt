Призначення керівника Головного управління розвідки МОУ Кирила Буданова на посаду міністра оборони України замість Олексія Резнікова обговорювалося на засіданні парламентської фракції "Слуга народу" лише гіпотетично, жодних рішень щодо цього не ухвалювалося.


Про це представник Президента у Верховній Раді, член Комітету ВР з питань національної безпеки, оборони і розвідки Федір Веніславський (парламентська фракція "Слуга народу") заявив у коментарі Укрінформу.
"Це (ротація в керівництві Міністерства оборони України – ред.) обговорювалося на фракції як гіпотетична можливість, але, щоб сказати, що рішення ухвалено і що так буде зроблено, немає підстав", – сказав Веніславський.
Водночас він зазначив, що до чинного міністра оборони Резнікова є претензії, які дозволяють ставити під сумнів доцільність його перебування на посаді. Депутат уточнив, що ці претензії, пов’язані не тільки зі скандалами, які останнім часом розгортаються навколо міністерства.
"Проте я, народний депутат, так само як і інші народні депутати, маємо усвідомлювати, що вносити подання про призначення і звільнення міністра оборони – це квота Президента. Президент таких подань не вносив. Парламент точно зі свого боку не буде ініціювати якісь недовіри міністру оборони", – додав парламентарій.
При цьому Веніславський висловив думку, що в разі внесення главою держави до парламенту відповідного подання, депутати підтримають звільнення Резнікова з посади очільника Міністерства оборони України.
Як повідомлялося, на тлі корупційних скандалів у Міністерстві оборони України у ЗМІ з‘явилися чутки про ймовірне звільнення Олексія Резнікова з посади глави МОУ. Резніков заявив, що подасть у відставку, якщо Президент України Володимир Зеленський ухвалить відповідне рішення.
5 лютого керівник парламентської фракції "Слуга народу" Давид Арахамія за результатами фракційного засідання заявив, що Міністерство оборони України може очолити керівник Головного управління розвідки МОУ Кирило Буданов. Водночас чинний керівник відомства Резніков ймовірно буде переведений на посаду міністра з питань стратегічних галузей промисловості.