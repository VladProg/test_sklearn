У пісенному конкурсі «Євробачення-2023», яке проводитиме Велика Британія від імені України, візьмуть участь 37 країн.

Про це повідомляє Укрінформ з посиланням на Європейський союз мовлення.

67-й пісенний конкурс пройде у Ліверпулі у травні наступного року. Півфінали конкурсу відбудуться 9 та 11 травня, а фінал – 13 травня.
Як зазначається, 31 з 37 країн змагатиметься у півфіналах за вихід до Гранд-фіналу. У фінал конкурсу вийде по десять учасників з кожного півфіналу.
Автоматично у фінал проходять представники країн «Великої п'ятірки» - Франції, Італії, Німеччини, Іспанії та Великої Британії, а також переможниця цьогорічного конкурсу - Україна.
Серед учасниць «Євробаченння-2023»: Албанія, Австралія, Вірменія, Австрія, Азербайджан, Бельгія, Хорватія, Кіпр, Чехія, Данія, Естонія, Фінляндія, Франція, Грузія, Німеччина, Греція, Ісландія, Ірландія, Ізраїль, Італія, Латвія, Литва, Мальта, Молдова, Нідерланди, Норвегія, Польща, Португалія, Румунія, Сан-Марино, Сербія, Словенія, Іспанія, Швеція, Швейцарія, Україна та Велика Британія.
Як повідомляв Укрінформ, Чорногорія та Північна Македонія не братимуть участі у пісенному конкурсі "Євробачення", який наступного року проходитиме у британському Ліверпулі. Причиною такого рішення країн стали фінансові витрати, яких вимагала б від них участь у конкурсі.
Велику Британію було обрано місцем проведення пісенного конкурсу після того, як організатори вирішили, що його не може проводити Україна - переможець 2022 року.
Борис Джонсон, який на той момент обіймав посаду прем’єр-міністра Великої Британії, заявив, що його країна проведе Євробачення-2023 від імені України.