Швейцарська галерея Art Space запрошує українських митців подати заявки до 5 лютого 2023 р. на участь у виставці українського сучасного мистецтва, що відбудеться в Лозанні у вересні наступного року.

Про це повідомляє пресслужба Міністерства культури та інформаційної політики, передає Укрінформ.
"У вересні 2023 року у Швейцарії відбудеться національна виставка українського сучасного мистецтва в рамках серії європейських національних мистецьких виставок під заголовком la Vie, організована художньою галереєю Art Space, що в місті Лозанна", - йдеться в повідомленні.
Зазначається, що витрати на транспортування мистецьких робіт з України до Швейцарії та назад покриватимуться лише за умови, якщо у виставці візьмуть участь щонайменше 250 митців. Наразі охочих лише 50, зауважують у відомстві.
МКІП повідомляє, що для участі потрібно подати заявку на електронну адресу gallery@swissartspace.com, вказавши повне ім’я, свій мистецький жанр та емейл для зворотнього зв'язку.
Art Space – найбільш динамічна галерея у Швейцарії. Прикладом ефективної співпраці з українськими митцями стала спільна робота з Чернівецькою спілкою художників. Вони провели зустріч на місцевому рівні, де підготували й надіслали галереї список художників Чернівецької області.