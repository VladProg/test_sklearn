Переможцем Дитячого Євробачення-2022 став представник Франції Lissandro, українка Злата Дзюнька посіла 9-те місце.

Про це повідомляється на Телеграм-каналі "Євробачення Україна", передає Укрінформ.
"Представник Франції з піснею «Oh Maman!» переміг на Дитячому Євробаченні-2022! Він набрав найбільше голосів серед всіх учасників – 203 бали, на другому місці – Вірменія з результатом у 180 балів", - йдеться у повідомленні.

Трійку лідерів замикає Грузія (161 бал).
Зазначається, що Злата Дзюнька з України, яка виконала пісню "Незламна", отримала 111 балів та посіла 9-ту сходинку. Професійне журі усіх країн-учасниць віддало нашій представниці 47 балів, а глядачі оцінили виступ співачки в 64 бали.
Дитяче Євробачення вперше провели 2003 року. Україна бере участь у конкурсі з 2006 року, відтоді перемогу здобувала один раз (Анастасія Петрик з піснею "Небо" у 2012 році), також двічі посідала друге місце (у 2008 та 2013 роках).