Союзники та партнери України чітко розуміють, наскільки важливою є перемога нашої країни у розв’язаній росією війні.

Про це Прем’єр-міністр України Денис Шмигаль сказав на засіданні уряду у вівторок, передає кореспондент Укрінформу.
«Майже через рік після початку повномасштабного вторгнення проукраїнська коаліція сильна, як ніколи. Військова, фінансова, політична допомога від наших партнерів не просто не зникла, а й продовжує зростати. Союзники України розуміють важливість нашої перемоги в цій війні. Важливість для Європи та усього цивілізованого світу». – сказав Шмигаль.
У цьому контексті він нагадав про історичний візит президента США Джо Байдена до Києва. Президент Америки під час зустрічі із Президентом Зеленським заявив про абсолютну підтримку України. «Ми вдячні за цей чіткий сигнал для всього світу. Сигнал не лише союзникам, але й нашому ворогу про те, ніколи не перемогти Україну», - додав глава уряду.
Він підкреслив, що під час зустрічі із Байденом у широкому форматі сторони обговорили багато питань про подальшу співпрацю. В тому числі й фінансову підтримку та надання США 1,5 млрд доларів на швидке відновлення та виділення понад 1 млрд доларів на підтримку енергетики України та Молдови.
Як повідомлялося, 20 лютого президент США Джозеф Байден відвідав з візитом Україну. Він оголосив, що США виділяють новий пакет військової допомоги для України на 500 млн доларів, в якому будуть, зокрема, ракети до системи HIMARS, протитанкові ракетні комплекси Javelin тощо.