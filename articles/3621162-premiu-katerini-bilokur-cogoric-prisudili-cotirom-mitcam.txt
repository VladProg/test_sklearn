Премію у галузі народного мистецтва ім. Катерини Білокур присудили чотирьом конкурсантам за роботи з живопису й дизайну аксесуарів, а також етноприкраси.

Про це повідомляє пресслужба Державного агентства з питань мистецтв та мистецької освіти, передає Укрінформ.
"Переможцями стали: Олена Куца-Чапенко — поліптих "Кохання"; Світлана Муховецька — прикраси в етностилі; Олександр Опарій — серія робіт "Квіти з України" (розпис на порцеляні), Юрій Порох — серія робіт "Гуцульські череси, пояси, тобівки", - йдеться у повідомленні.
Зазначається, що зазвичай Комітет з присудження премії обирав одного переможця, однак цього року було ухвалено рішення відзначити чотирьох митців у зв'язку із професіоналізмом всіх учасників.
"Обрати лауреата премії було не дуже просто. Члени Комітету відзначили високий рівень всіх робіт, що надійшли у 2022 році на розгляд, і довго дискутували з приводу переможця. В результаті шляхом відкритого голосування цьогоріч було обрано не одного лауреата, а одразу кілька", - підкреслили у Держмистецтв.
Премія імені Катерини Білокур присуджується майстрам щороку до дня народження відомої художниці — 7 грудня. Претендувати на премію можуть твори, створені та оприлюднені протягом останніх п’яти років, але не пізніше ніж за три місяці до його подання на здобуття премії, має позитивні рецензії у мистецтвознавчій літературі, засобах масової інформації.