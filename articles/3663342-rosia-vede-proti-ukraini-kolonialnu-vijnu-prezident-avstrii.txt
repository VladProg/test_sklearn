росія веде проти Україну агресивну війну, схожу на колоніальні війни 19-го століття.

Як передає Укрінформ, про це заявив австрійським журналістам федеральний президент Австрії Александер Ван дер Беллен під час поїздки до України.
"Україна стикнулася з агресивною війною, якій немає аналогів. Це можна порівняти з колоніальними війнами 19-го століття", - цитує газета Die Presse слова австрійського президента.
Агентство APA також наводить слова президента про те, що росія поставила українців перед вибором: "Або ви погоджуєтеся стати провінцією росії, якою керують з москви, або все – капут".
Однак, як наголосив Ван дер Беллен, українці показали, наскільки великою є їхня воля до опору. Він підкреслив, що своїм візитом Австрія хоче показати, що стоїть на боці України та не залишить її. "Ми хочемо подати сигнал: Ми стоїмо на боці України. Ми не залишимо вас наодинці", - сказав австрійський президент.
Коментуючи триваючу війну, Ван дер Беллен також висловив думку, що "найближчі місяці будуть дуже важливими" і російська армія, ймовірно, розпочне новий наступ. Водночас він вказав на те, що поки російські військові не змогли діяти так ефективно, як цього очікував президент путін. За словами австрійського президента, опір українців був "повністю недооцінений" кремлем.
На переконання Ван дер Беллена, важливу роль в опорі російському вторгненню відіграє надання Заходом підтримки України. Він зазначив, що оскільки військовий нейтралітет Австрії не дозволяє їй постачати озброєння та військову техніку, вона надає допомогу Україні в гуманітарній та медичній сферах. Також Ван дер Беллен вказав на велику підтримку українців з боку австрійського суспільства, яке, наприклад, у рамках кампанії ORF "Сусід у біді" шляхом пожертв зібрало 56 млн євро для України.
"Ми підтримуємо український народ усіма засобами, які є в нашому розпорядженні", - наголосив президент Австрії.
Він додав, що з початку повномасштабного вторгнення рф в Україну Австрія виділила 118 млн євро допомоги для України.
"Коли я складав присягу, я чітко заявив, що протягом наступних шести років продовжуватиме приділяти дуже пильну увагу захисту демократії та збереженню наших європейських цінностей. В Україні ці європейські цінності та демократія зараз знаходяться, у прямому сенсі, під ударом. На знак солідарності та триваючої підтримки моя перша закордонна поїздка під час мого другого терміну на посаді привела мене до Києва", - заявив Ван дер Беллен.
Як повідомляв Укрінформ, федеральний президент нейтральної Австрії Александер Ван дер Беллен прибув у середу з візитом до Києва.
Фото: АРА