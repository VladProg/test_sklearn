Посилення санкцій на російську бізнес-еліту, яка вже втратила колишній комфорт, змусить їх думати про зміни політики в середині рф заради того, щоб з ними хотіли "сісти за стіл", тобто вести перемовини.

Про це під час пресконференції для ЗМІ заявив Президент Володимир Зеленський, передає кореспондент Укрінформу.
Він зауважив, що російський великий олігархічний бізнес, на який накладено санкції вже втратив колишній комфорт, але в них залишились ще активи та нерухомість на території росі, відтак вони не дозволять розпаду росії та думатимуть про збереження свого бізнесу і капіталу. "Більше тиску, більше санкцій і більше ізоляції на росію, і їх еліта буде думати, що їм таке зробити всередині держави, з їх новою політикою, щоб хтось хотів сісти за стіл (переговорів – ред.). Ми в цьому зацікавлені", - сказав Зеленський.
Він додав, що багато держав дійсно почали говорити про те, що буде після поразки москви, інформаційно це на користь України. Зеленський додав, що йому все одно, що буде з росією після її поразки.
"Я вважаю, що у них є своя держава, і якби вони думали про свою державу, не було б війни. Коли нам думати про окупацію якоїсь держави? Ми думаємо про себе: вижити, вибороти", - додав Зеленський.
Як повідомляв Укрінформ, у п’ятницю Міністерство фінансів США оголосило про запровадження широкого пакета галузевих санкцій проти російської федерації, які охопили металургійний, гірничодобувний, фінансовий та інші сектори російської економіки.