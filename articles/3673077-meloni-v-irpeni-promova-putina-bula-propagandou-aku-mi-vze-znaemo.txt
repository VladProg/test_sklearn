Глава італійського уряду Джоджа Мелоні заявила, що сьогоднішня промова російського президента володимира путіна була пропагандою, про яку світ вже знає.

Як передає Укрінформ, про це повідомляє ANSA.
«Те, що ми почули сьогодні вранці (у промові Путіна – ред.) — це пропаганда, яку ми вже знаємо», — заявила Мелоні під час візиту до Ірпеня.
За її словами, одна справа — щось сказати на публіці, а інша — побачити реальність на власні очі.
«Факти бувають різні. Одна справа – говорити про цифри, інша – побачити на власні очі безпричинно знищені життя людей. Це інше. Це варто побачити», — додала вона.
Зазначається, що після візиту до Ірпеня Мелоні, яка у вівторок також вже була у Бучі, повернеться до Києва, де матиме переговори з Президентом України Володимиром Зеленським.
Як повідомляв Укрінформ, у вівторок, 21 лютого, путін виступив із посланням до федеральних зборів напередодні річниці широкомасштабного російського вторгнення в Україну. Він вкотре звинуватив Захід у війні, яку росія веде проти України, і пообіцяв продовжувати бойові дії.
Також він заявив, що в разі постачання в Україну більш далекобійних систем росія буде «далі відсувати загрозу» від російських кордонів.
Крім цього, було оголошено, що росія призупиняє участь у Договорі про скорочення стратегічних наступальних озброєнь.
Фото: Getty Images