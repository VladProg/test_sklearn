НАБУ і САП скерували до суду обвинувальний акт стосовно оперативного співробітника Департаменту контррозвідувального захисту інтересів держави у сфері інформаційної безпеки СБУ, викритого на одержанні 60 тисяч доларів хабара.

Як передає Укрінформ, про це повідомляє пресслужба Національного антикорупційного бюро України.
Дії особи кваліфікували за ч. 4 ст. 368 Кримінального кодексу України.
Слідство встановило, що підозрюваний здійснював оперативний супровід під час розслідування злочинів з криптовалютами. Зокрема, він мав повноваження виявляти кримінальні правопорушення, ініціювати проведення перевірок фінансово-господарської діяльності, а також виконувати слідчі та негласні слідчі дії в рамках кримінального провадження.
«Під час обшуку в межах розслідування одного з таких епізодів обвинувачений запропонував підприємцю за 60 тис. доларів США владнати його проблеми «з органами»: позбутися прискіпливої уваги з боку СБУ до його бізнесу з видобутку криптовалюти (майнінгу) та повернути вилучене майно», - йдеться в повідомленні.
З метою одержання неправомірної вигоди посадовець застосував заходи конспірації.
Як повідомляв Укрінформ, у липні 2022 року правоохоронці повідомили про підозру викритому на отриманні 60 тис. дол. неправомірної вигоди співробітнику Департаменту контррозвідувального захисту інтересів держави у сфері інформаційної безпеки СБУ.