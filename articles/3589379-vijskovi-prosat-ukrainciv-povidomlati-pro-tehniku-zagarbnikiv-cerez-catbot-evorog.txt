Військові продовжують збирати інформацію про «другу армію світу» через чатобот єВорог, зокрема, зараз потрібна інформація про скупчення техніки, переміщення в тому числі і залізницею, склади, аеродроми, місця розміщення особового складу ворога тощо.

Про це у Фейсбуці повідомляє Міністерство оборони, передає Укрінформ.
"Вчорашній успіх із мостом та сьогоднішня трагедія в Запоріжжі говорять лише про одне — війна триває. Кожен із вас може вплинути на ситуацію на фронті, поділившись інформацією із ЗСУ через єВорог. Понад 378 тисяч українців запустили чатбот. Дякуємо та просимо ділитися єВорогом із друзями та знайомими", - йдеться у повідомленні.
Наразі українским захисникам потрібна інформація про ворожі бензовози, скупчення та переміщення колон техніки, транспортування техніки залізницею, склади з боєприпасами, радіолокаційні станції, позиції артилерії, польові аеродроми для гвинтокрилів, розташування керівного складу ворожих військ, дислокацію або місця проживання загарбників із геолокацією.

"Більше ваших повідомлень — багатший врожай бавовни. Дбайте про власну безпеку. Фото чи відео робіть непомітно та обовʼязково видаляйте з телефону всі сліди: листування з ботом та кадри техніки/окупантів", - повідомляють в МОУ.
Чатбот єВорог створений Міністерством цифрової трансформації та існує лише в Teлеграмі. З його допомогою можна повідомити про загарбників, колаборантів, російських вбивць на Київщині та вибухонебезпечні предмети, які залишив агресор.
Як повідомляв Укрінформ, чатботом єВорог, який Міністерство цифрової трансформації запустило невдовзі після початку повномасштабного російського вторгнення, скористалися вже 364 тисячі українців.