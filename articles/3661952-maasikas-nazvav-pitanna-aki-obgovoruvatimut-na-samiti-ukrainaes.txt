Питання, які обговорюватимуться на Саміті Україна-ЄС, включають воєнну ситуацію, мирний план Президента Володимира Зеленського та підтримку України з боку партнерів.

Про це сказав журналістам посол Європейського Союзу в Україні Матті Маасікас, повідомляє кореспондент Укрінформу.
«Перш за все, є сигнал солідарності з Україною. Серед питань, які будуть обговорюватися, - звичайно, воєнна ситуація, мирний план Президента Зеленського, які отримав підтримку в ЄС. Ми бачимо затримки у наданні допомоги Україні як у військовій, так і в економічній, фінансовій, гуманітарній та енергетичних сферах тощо», - заявив дипломат.
За словами Маасікаса, Брюссель також обговорює прогрес України у роботі над рекомендаціями ЄС, пов’язаними з наданням статусу кандидата на вступ до Євросоюзу.
«Тож коло питань є доволі великим», - констатував голова представництва ЄС в Україні.
Він також зауважив, що швидкість будь-якого процесу інтеграції залежить передусім від дій кандидата, зокрема від того, наскільки швидко буде ухвалене й запроваджене законодавство ЄС, і оцінка прогресу України в імплементації триває.
Як повідомлялося, Саміт Україна-ЄС відбудеться 3 лютого.
У червні 2022 року Єврокомісія рекомендувала надати Україні статус країни-кандидата в члени ЄС за умови виконання 7 рекомендацій, які стосуються боротьби з корупцією та відмиванням коштів, ухвалення антиолігархічного законодавства та нового закону про ЗМІ, забезпечення прав національних меншин, а також конституційної, антикорупційної та судової реформ.