Сьогодні відбудеться офіційна церемонія відкриття зимової Універсіади 2023 року.

Визначився повний склад збірної України на зимову Універсіаду-2023, повідомляє Суспільне Спорт, передає Укрінформ.
Змагання відбуватимуться з 12 до 22 січня в Лейк-Плесід, США.
Універсіада в Лейк-Плесіді стане першою з 2019 року, тоді змагання приймав російський Красноярськ.

У 2021 році турнір скасували через пандемію коронавірусу.

Україна в Лейк-Плесіді буде представлена у восьми дисциплінах. Всього на турнірі виступить 60 українських спортсменів.

До числа українських збірників у США ввійшли три представники країни на зимових Олімпійських іграх у Пекіні.
Зокрема, виступить на Універсіаді віцечемпіон юніорської Олімпіади 2016-го у фігурному катанні Іван Шмуратко, який у Китаї посів 24-те місце.
Лижний двоборець Дмитро Мазурчук минулого року фінішував у топ-40 олімпійських змагань у Пекіні. Зі свого боку, Анастасія Шепіленко двічі посідала місця в топ-40 олімпійського турніру з гірськолижного спорту в гігантському слаломі та супергіганті.

За всю історію участі України в зимових Універсіадах збірна завоювала 115 медалей – 33 золоті, 42 срібні та 40 бронзових.

Як повідомляв Укрінформ, найкращий результат на зимовій Універсіаді українці показали у 2003 році в італійському Тарвізіо. Тоді в загальному медальному заліку Україна стала другою.
Фото: fhu.com.ua