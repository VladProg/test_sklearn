Найгірший ворог України - це російські псевдоліберали, вони створюють ілюзію, що у росії можлива демократія.

Про це під час пресконференції в Медіацентрі Україна – Укрінформ заявив співзасновник Громадянської платформи «Нова Країна» Валерій Пекар.
«Найгірший наш ворог – це російські псевдоліберали. Вони є такими самими імперцями, як путін, тільки хочуть посісти його місце. Вони створюють ілюзію, що демократія в росії можлива наступного дня після смерті путіна. Тобто Ходорковський, Мілов, Навальний і компанія – є найбільші наші вороги, з якими у нас не може бути діалогу, тому що вони нічого не можуть запропонувати Україні, окрім наступної війни», - сказав він.
За його словами «трохи меншими нашими ворогами» є путінські еліти.
«Нам здається, що путін і його поплічники є найбільшими нашими ворогами, а насправді вони є меншим нашим ворогом. У той момент, коли в росії почнуться невідворотні процеси, ці еліти будуть розколюватись, і серед них будуть ті люди, які потім стануть нещирими тимчасовими союзниками України в питанні деколонізації росії», - наголосив Пекар.
Як повідомлялося, російський опозиціонер, політв'язень кремля Олексій Навальний опублікував 15 принципів своєї політичної платформи, де наголосив на недоторканності міжнародно визнаних кордонів України, тобто тих, які були визначені 1991 року — включно з Кримом. Публікацію приурочили до роковин повномасштабного вторгнення рф до України. Документ називається так: “15 пунктів громадянина росії, який бажає блага своїй країні”.