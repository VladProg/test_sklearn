Більш як 95% українців упевнені у перемозі нашої держави у війні з росією, при цьому більшість респондентів (63,2%) очікують її упродовж найближчого року або навіть швидше.

Про це свідчать дані дослідження, яке провів Київський міжнародний інститут соціології (КМІС) на замовлення Інституту соціології НАН України, передає Укрінформ.
"Більш ніж 95% опитаних впевнені у перемозі України у війні з росією. При цьому абсолютна більшість респондентів (63,2%) очікують її впродовж найближчого року або навіть швидше. Лише 26% відповіли, що війна буде тривати більше року. Отже, в суспільстві існують значні сподівання на швидке завершення військового протистояння з росією, фіналом якого буде наша перемога", – йдеться у повідомленні.


Як зазначається, майже усі респонденти дають високі (63,8%) або середні (32,1%) оцінки міжнародній підтримці, яка надається Україні для перемоги над росією.

Згідно з дослідженням, унаслідок війни та усвідомлення цінності власної держави, яка завжди підточувалася соціально-політичним негативізмом в Україні, значно змінилися відповідні оцінки. Так, істотно покращилися оцінки ефективності української держави (лише 9,3% опитаних демонструють низькі оцінки за відповідним питанням) та очікування від її майбутнього (76,2% вважають, що ситуація буде покращуватися). Завдяки цьому загальні установки щодо держави змінилися з переважно негативних у 2021 році (55,8% негативних оцінок проти 6,6% позитивних) на переважно позитивні у 2022 (46,6% позитивних оцінок проти 26,1% негативних).
За даними соціологів, тренд на посилення громадянської ідентичності, що фіксується Інститутом соціології НАН України з 2000 року, очікувано продовжився й під час війни. Відповідний вид ідентичності зріс з 62,6% у 2021 році до 79,7% у 2022. Усі інші види територіально-громадянських ідентичностей представлені дуже слабко.

"Згідно з нашим аналізом, період національно-громадянської кристалізації, який тривав з 2015 року, змінився періодом національно-громадянської консолідації, перехід до якого зумовила широкомасштабна війна. Фактично, як ми вважаємо, в Україні завершився процес формування громадянської нації, що не знімає необхідності вирішення наступного важливого завдання національного масштабу – повноцінної євроінтеграції", – наголошується у пресрелізі за результатами дослідження.
Щодо морально-психологічного стану суспільства, то попри усі зміни в громадській думці, сприйняття цинізму у суспільстві (в розумінні зневажливого ставлення до загальноприйнятих норм моралі) принципово не змінилося, зазначається у пресрелізі. Відбулися позитивні зміни, але й досі абсолютна більшість опитаних (51,6%) розглядають інших у цинічному світлі. "При цьому є два позитивні моменти. По-перше, більшість опитаних вірить у щирість допомоги українцями один одному, чого раніше не було. По-друге, за показниками цинізму українське суспільство вийшло на стан 1992 року (після цього показники були стабільно гіршими), коли вперше був зроблений відповідний замір. Є сподівання, що ця тенденція на покращення продовжиться", – йдеться у повідомленні.
Водночас зазначається, що інші індикатори морально-психологічного стану є цілком позитивними. Так, значно поменшало тих, хто вірить, що "кожній людині на роду написано, яке життя вона проживе" (індикатор фаталізму) – з 59,3% у 2002 році до 35,1% у 2022-му. Це вказує на зростання суб’єктності в українському суспільстві. Збільшилася й кількість тих, хто упевнений у своїх силах – з 42% у 2021 році до 56,4% у 2022-му.
На користь психологічної стійкості свідчить готовність абсолютної більшості людей (69%) терпіти проблеми, пов’язані з війною, до самої перемоги. Показовим є й оптимізм у короткостроковій перспективі – більш як дві третини опитаних (67,9%) відповіли, що очікують налагодження життя у 2023 році, констатують соціологи.

Збір даних на замовлення Інституту соціології НАН України у 2022 році виконав Київський міжнародний інститут соціології. Результати опитування репрезентують доросле населення України, за винятком АР Крим і тимчасово окупованих територій Донбасу. Опитування здійснювалося методом телефонних інтерв’ю з використанням комп’ютера (computer-assisted telephone interviews, CATI) та винятково за мобільними телефонними номерами.
Статистична похибка вибірки обсягом 2007 респондентів при довірчій імовірності 95% становить 2,2%. За припущення, що дизайн-ефект такої вибірки за звичайних умов становить 1,1, максимальна похибка вибірки має бути не більше 2,5%. Водночас можуть бути додаткові зміщення, пов’язані з воєнним вторгненням, які наразі повноцінно оцінити неможливо. Польовий етап дослідження тривав з 19 до 25 грудня 2022 року.