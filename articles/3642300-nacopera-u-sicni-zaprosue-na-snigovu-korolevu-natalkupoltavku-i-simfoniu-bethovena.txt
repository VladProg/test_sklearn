Перший місяць 2023 року Національна опера України розпочинає поновленим балетом «Снігова королева», різдвяним концертом і шедеврами світової та української оперної і балетної спадщини.

Як повідомили Укрінформу в пресслужбі театру, Нацопера також започатковує нову традицію - загадувати бажання під час балету «Снігова королева», коли льодові брили на сцені перетворюються на квіти, а Кай і Герда зливаються в поцілунку.
До новорічно-різдвяних свят у Національній опері цього року також відкрилася незвичайна фотозона - український різдвяний вертеп. Автори інсталяції - команда постановної частини театру на чолі з головним художником Марією Левитською.
У театрі нагадали, що в січні вистави також будуть лише денними, а показуватимуть їх, окрім передріздвяних днів, тричі на тиждень: у п’ятницю (початок о 17 год.) і суботу та неділю (початок о 15 год.), і поінформували, що на випадок вимкнення світла є резервне живлення.
Отже, поновлену «Снігову королеву» можна буде подивитися щодня з понеділка, 2 січня, по п’ятницю, 6 січня, і в неділю, 8 січня.
Балет поставлено за мотивами однойменної казки Ганса Крістіана Андерсена, але музична складова дещо несподівана. Основа вистави – музична компіляція творів Едварда Гріга, Жюля Массне та інших композиторів.
Прем’єра балету в постановці художнього керівника балетної трупи театру Аніко Рехвіашвілі відбулася в 2016 році і одразу привернула увагу поціновувачів балету. В світлі останніх подій творча група театру зробила переосмислення музичної складової балету – з нього були вилучені фрагменти творів російських авторів і замінені на роботи інших композиторів. Відповідно певні зміни, хоч і незначні, відбулися і в хореографії.
У суботу, 7 січня, відбудеться традиційний різдвяний концерт за участі зірок опери та балету Людмили Монастирської, Тараса Штонди, Ольги Нагорної, Андрія Маслакова, Алли Позняк, Христини Шишпор, Ольги Кіф’як-фон-Краймер, Олександра Скулкіна та ін.
На п’ятницю, 13 січня, запланований балет «Віденський вальс» Йогана Штрауса (батька) та синів Йозефа і Йогана у постановці Аніко Рехвіашвілі. Це перший авторський багатоактний балет, створений балетмейстеркою в 2001 році, який і сьогодні залишається однією з найпопулярніших та найулюбленіших глядачами вистав.
У суботу,14 січня, на сцені Національної опери - перлина українського оперного мистецтва «Наталка Полтавка» М.Лисенка у музичній редакції Мирослава Скорика і сценічній редакції Анатолія Солов’яненка. Миколу Лисенка сюжет «Наталки Полтавки» Івана Котляревського привабив щирим розкриттям життя простого народу і реалістичним відображенням народного побуту.
Шанувальників балетної класики Нацопера запрошує у неділю, 15 січня, на балет В.-А.Моцарта «Весілля Фігаро», у п’ятницю, 20 січня, - на балет Х.Левенсхольда «Сильфіда» і в суботу, 21 січня, - на романтичний балет А. Адана «Корсар».
У неділю, 22 січня, в афіші театру до Дня Соборності України - 9-та симфонія Людвіга ван Бетховена.
У п’ятницю, 27 січня, на сцені Нацопери балет М.Скорульського «Лісова пісня» за сюжетом прекрасної поетичної драми-феєрії Лесі Українки. В музичній тканині вистави значне місце посідають народнопісенні мотиви.
На оперу Дж.Верді «Травіата» в сучасній постановці Анатолія Солов'яненка глядачів запрошують у суботу, 28 січня.
Головний меседж, який транслює ця постановка залу, - мистецтво поза часом. Попри епохи та інтер'єри, людські взаємини, міжособистісні конфлікти, проблеми та почуття залишаються незмінними.
А завершить січневу програму Національної опери витончено-романтичний балет «Жізель» А.Адана, який покажуть у неділю, 29 січня.
У Національній опері нагадали, що кількість глядачів у залі дуже обмежена - лише 450 осіб. У разі повітряної тривоги їх буде запрошено до тимчасового укриття у приміщенні гардеробу, розташованого поверхом нижче під фойє партеру.
Квитки на вистави надходять у продаж зазвичай за два тижні до вистави, придбати їх можна виключно онлайн.
Фото: О.Орлової, Нацопера