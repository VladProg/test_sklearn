Управління культури Сумської ОДА, Сумський обласний науково-методичний центр культури і мистецтв і Сумська обласна філармонія презентували проєкт "Щедрик – переможна магія Різдва" до сотої річниці виконання твору в Карнегі-Холл.

Про це інформує пресслужба Міністерства культури та інформаційної політики, передає Укрінформ.
"Проєкт важливий, адже «Щедрик» сьогодні у всьому світі є символом не лише різдвяних свят, а багатовікових традицій української нації", - підкреслюють у відомстві.

Повідомляється, що виконані під час концерту твори склали повноцінну концептуальну програму. Тут поєдналися народні пісні, колядки, щедрівки, класика української естради у супроводі традиційних музичних інструментів - скрипки, баяна, роялю й органу із нестандартними звуками кахона, хангу, ліри та семплера.

Водночас, зауважують у МКІП, проєкт показав сучасний образ української пісні, поєднавши унікальний тембр і народну манеру виконання солістки Сумської обласної філармонії Вікторії Чиж та звучання традиційних мелодій у неочікуваному виконанні.

Український «Щедрик» прозвучав у концертній залі Карнегі-Холл за 100 років після першого виконання у Нью-Йорку.
Фото: МКІП