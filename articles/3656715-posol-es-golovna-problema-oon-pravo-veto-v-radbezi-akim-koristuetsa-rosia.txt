Головна проблема ООН – право вето в Радбезі і те, що його використовує росія, аби захистити дуже вузькі національні інтереси.

Про це посол ЄС в ООН Улоф Скоог сказав в інтерв’ю Голосу Америки Українською, повідомляє Укрінформ.


“На мою думку, головною проблемою є право вето, і той факт, що воно використовується росією, аби захистити дуже вузькі національні інтереси”, - сказав він.


Посол зазначив, що представляє ЄС в ООН, але не буде захищати ООН з усіма її недоліками та проблемами, одна з них те, що право вето має така країна, як росія.


“Це, звичайно, недолік системи. Але ми повинні робити найкраще, використовуючи те, що маємо.


ООН самостійно не зможете вирішити ситуацію в Україні. Але може допомогти в комплексі з тим, що робить, наприклад ЄС: надання зброї, санкції проти росії… Тобто ми намагаємося просто мобілізувати усі механізми, які маємо”, - зазначив Скоог.


Відповідаючи на запитання щодо членства росії у Раді Безпеки ООН та заяву міністра закордонних справ України Дмитра Кулеби, що росія незаконно зайняла місце Радянського Союзу в Радбезі та ООН, він відповів, що розуміє українську позицію, яка полягає в тому, що росіяни незаконно отримали крісло.


“Але я не бачу реальних подальших кроків. Ми дуже критично ставилися до росії після війни в Грузії, анексії Криму в 2014 році, того, що вона зробила в Сирії. Ми засуджували один крок за іншим. Але ми маємо також визнати, що росія має постійне місце в Раді Безпеки. І ми просто намагаємося підвищити ціну відплати за те, що вона робить в Україні”, - сказав посол.


За його словами, якщо подивитися на країни-члени, можна побачити низку держав, які не представляють свій народ, бо вони не були обрані демократичним шляхом.


“І це недолік, бо ООН в цьому контексті не має критерію щодо членства. Але точно є попит на існування таких організацій, як ООН, де усі нації збираються разом, незалежно від того демократичні вони чи ні”, - сказав Скоог.


Він також наголосив, що президент рф путін повністю прорахувався у багатьох сферах, у тому числі щодо Європейського Союзу.

“Він не розумів, що своїми діями він створив багато єдності всередині ЄС. І незважаючи на те, що в Євросоюзі завжди є дискусія, перш ніж ми приймаємо кожен пакет санкцій, заходи, яких ми вживаємо проти росії, є надзвичайно потужними, особливо якщо враховувати їхню ціну для країн ЄС та бізнесу. Тому я не хочу вказувати на ту чи іншу країну, завжди будуть внутрішні дискусії, але те, що Європейському Союзу вдалося зробити в цьому напрямку досить дивовижно. Тому солідарність нашого населення в усіх країнах ЄС є дуже сильною, і я сподіваюся, що вона залишиться такою й надалі”, - підкреслив Скоог.


Як повідомляв Укрінформ, перша заступниця міністра закордонних справ Еміне Джапарова закликала держави ООН підтримати формулу миру - план мирного врегулювання, ініційований Президентом Володимиром Зеленським.