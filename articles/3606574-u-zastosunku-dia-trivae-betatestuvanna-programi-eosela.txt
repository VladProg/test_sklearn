У застосунку "Дія" проходить бета-тестування подачі заявок на участь у програмі "єОселя".

Про це розповіла перша віцепрем’єр-міністр - Міністр економіки України Юлія Свириденко, передає Укрінформ із посиланням на Мінекономіки.
“На порталі Дія прийом заявок розпочався з 1 жовтня. Зараз відбувається бета-тестування у застосунку Дія. Кілька тисяч заявок у нас вже є. Їхня статистика наступна: 83% - військовослужбовці, близько 11% - медики, 4% - науковці, 2% - педагоги. Можемо відзначити дуже високий попит з боку громадян з усіх куточків країни”, - сказала Свириденко.
Вона зазначила, що після закінчення тестового періоду, для подачі заявки українцям не потрібно буде збирати жодних документів для цієї програми: достатньо буде подати заявку в Дії, отримати відповідь банку, обрати житло й укласти договір купівлі-продажу.
Крім того, у Мінекономіки розраховують на розширення кола учасників програми "єОселя" у 2023 році. Планується, що взяти участь у програмі зможуть платоспроможні українці віком від 18 до 70 років, які володіють менш як 52,5 кв. м нерухомості (додатково 21 кв. м на кожного наступного члена сім’ї) та не є учасниками інших подібних програм.
Свириденко повідомила, що до фінансування програми Україна може долучити міжнародних партнерів.
Як повідомлялося, у межах програми доступного кредитування для українців «єОселя» банками обробляються вже 11 тисяч заявок на отримання пільгової іпотеки.
Програма "єОселя" запрацювала із 1 жовтня. Це програма доступного кредитування на житло з пільговими ставками 3% для чотирьох категорій або 7% – для всіх інших категорій. Умови кредитування за програмою: пільгова відсоткова ставка; максимальний термін кредитування – до 20 років; мінімальний перший платіж – не менше ніж 20% від суми.
В її межах пільгові кредити під 3% на житло можуть отримати військовослужбовців за контрактом, захисники України, силовики та їхні родини, а також медики, педагоги, науковці, які працюють у державному та комунальному секторах.
Кредити під 7% – для ветеранів війни та їхніх сімей, ВПО, інших громадян України, які відповідають вимогам програми. Старт другого етапу програми – 1 січня 2023 року.