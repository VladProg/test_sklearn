У Франції популяризують українську літературу завдяки новоствореному фонду для перекладів творів із української на французьку мову.

Про це поінформувала міністерка культури Франції Ріма Абдул-Малак під час спільного брифінгу з очільником МКІП Олександром Ткаченком, повідомляє кореспондент Укрінформу.
"Ми створили фонд, який допоможе здійснювати переклади з української мови на французьку. У такий спосіб українська література буде популяризуватися у Франції. Водночас передбачається популяризація французької літератури в Україні через переклади. Зокрема, нещодавно ми профінансували переклад українською мовою творів французької літератури - перші книжки сьогодні передадуть в бібліотеки", - зазначила вона.

Також міністерка повідомила, що підтримка митців, які знайшли тимчасовий притулок у Франції, та тих, хто залишився працювати в Україні, триватиме. Абдул-Малак нагадала, що одними із основних напрямків допомоги Україні залишаються збереження культурно-історичних пам'яток і підтримка кінематографістів.
"Ми започаткували Європейський фонд допомоги українському кіно для підтримки українських продюсерів, режисерів й допомоги у створенні сучасних фільмів про Україну та за участі України. До середини березня триває конкурс на подання проєктів", - підкреслила міністерка.
Своєю чергою, очільник МКІП зауважив, що культурна співпраця держав вже триває тисячу років, і саме зараз вона особливо актуальна. Він також підкреслив, що за рік повномасштабного вторгнення українська культура стала більш відомою у Франції, через що з'явилися можливості співпраці між театрами, колективами, кінематографістами.
"Я щиро вдячний за підтримку Франції - від збереження культурної спадщини, підтримки наших кінематографістів та боротьби з дезінформацією", - додав Ткаченко.
Міністерка культури Франції Ріма Абдул-Малак прибула сьогодні з першим візитом до Києва. Екскурсію Києвом посадовиця розпочала із відвідин Музею війни.
Як повідомляв Укріноформ, у межах Берлінале відкрився фонд для підтримки українських кінопродюсерів. За ініціативи Франції фонд об'єднав 16 партнерських інституцій з 13 країн Євросоюзу.