Прем'єр-міністр Ізраїль Беньямін Нетаньягу під час зустрічі з президентом Франції Еммануелем Макроном у Єлисейському палаці висловив готовність надіслати Києву «військові речі».

Як передає Укрінформ з посиланням на The Times of Israel, про це повідомив посадовець, обізнаний з переговорами.
Водночас Нетаньягу підкреслив, що не може зайти надто далеко, щоб не спровокувати росію.
Він також сказав Макрону, що «ще занадто рано думати про посередництво», і пояснив, що не наполягатиме на своїй ролі посередника між росією та Україною, поки росія, Україна і США не попросять його про це.
У канцелярії прем'єр-міністра відмовилися коментувати цю розмову, а на брифінгу Нетаньягу сказав журналістам, що «пояснив йому (Макрону) нашу політику».
«Він добре знає це питання», – додав прем’єр.
Як повідомлялося, Прем’єр-міністр Ізраїлю Беньямін Нетаньягу заявив, що готовий виступити посередником між росією та Україною, якщо про це попросять обидві країни та США. Він додав, що це має бути «слушний час і правильні обставини».
Фото: Yonatan Sindel/Flash90