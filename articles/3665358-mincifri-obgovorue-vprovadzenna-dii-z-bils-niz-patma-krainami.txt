Мінцифри комунікує з більш як п’ятьма країнами щодо впровадження застосунку «Дія».

Про це повідомив віцепрем'єр-міністр – міністр цифрової трансформації Михайло Федоров в інтерв’ю Радіо Свобода, передає Укрінформ.
«Це більше ніж 5 країн. Ми ведемо комунікацію щодо впровадження «Дії» в цих країнах. Це кілька європейських країн і країни Азії, і країни Африки», - сказав урядовець.
Він зауважив, що передача технологій є певним елементом дипломатії, заснованої на принципі «win-win» - допомозі іншим країнам розвиватися.
«Потенційно це немаленькі гроші, щоб залучати в наш бюджет. Може йтися про мільярди гривень щодо впровадження «Дії» за короткий період часу. Продається не тільки технологічний продукт і не тільки один, а ще експертиза і консалтинг», - наголосив Федоров.
Як повідомлялося, у травні 2022 року Федоров заявляв, що Словаччина, Болгарія та Молдова хочуть повторити успіх «Дії» та впровадити такий застосунок.