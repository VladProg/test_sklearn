Кабінет Міністрів затвердить залучення чергового гранту від Сполучених Штатів Америки у розмірі 6 млрд доларів.

Як передає Укрінформ, про це повідомив Прем’єр-міністр Денис Шмигаль під час засідання уряду 10 лютого.

"Сьогодні уряд схвалить рішення про залучення гранту від Сполучених Штатів у розмірі 6 млрд доларів. Це кошти, які ми так само спрямуємо на соціальні програми, освіту, медицину", - йдеться в повідомленні.
Прем’єр зазначив, що відповідний грант надійде через Фонд донорів, який адмініструють Міжнародний банк реконструкції та розвитку і Міжнародна асоціація розвитку. Також через цей Фонд буде надано грант у розмірі 165 млн доларів від низки європейських країн.
За словами Шмигаля, від початку цього року наші міжнародні партнери вже надали Україні 4,2 млрд дол.
"Загалом для фінансування дефіциту бюджету нам потрібно цьогоріч 38 млрд доларів. Вдячні нашим союзникам за допомогу. Це дозволяє нам підтримати найбільш вразливі верстви населення, підтримати нашу економіку та направити кошти українських платників податків на забезпечення наших сил безпеки та оборони", - сказав Шмигаль.
Як повідомляв Укрінформ, Україна у 2022 році отримала міжнародної фінансової допомоги на понад 32 млрд доларів, із яких 14 млрд доларів - це гранти.