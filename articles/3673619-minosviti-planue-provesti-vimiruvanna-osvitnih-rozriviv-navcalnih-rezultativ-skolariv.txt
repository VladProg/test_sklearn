Міністерство освіти та науки планує провести дослідження освітніх розривів у навчальних результатах школярів.

Про це в коментарі Укрінформу сказав перший заступник міністра освіти та науки Андрій Вітренко.
“Зараз відбувається конференція освітян, на якій розглядається питання освітніх розривів, тобто формулювання, як вони визначаються, як вимірюються. Ми готуємося до загальнонаціонального вимірювання. У нас є освітній розрив між компетенцією, яку має опанувати учень, і між тим, що насправді знає та вміє. Це не освітні втрати, а саме освітні розриви. На нашу думку, освітня втрата, це, в першу чергу, на жаль, втрата життя, здоров’я дітей або учасників освітнього процесу, і друге — це втрата освітньої інфраструктури. Невідповідність знань — це освітній розрив, який можна подолати. Це буде велике комплексне дослідження: які теми треба підсилити, поглибити, на що звернути увагу, які зміни внести до програми для того, щоб ці освітні розриви скоротити. Ми плануємо виміряти два роки ковіду (коли Україна через пандемію COVID-19 вимушена була перевести школярів на дистанційне навчання — ред.) і перший рік повномасштабного вторгнення”, - сказав Вітренко.
Він додав, що в Києві вже є досвід вимірювання освітніх розривів, відповідне дослідження було розроблено та проведено Департаментом освіти КМДА.
Наразі, за словами Вітренка, МОН веде перемовини зі Світовим банком щодо фінансування такого дослідження в масштабах країни.
“Плануємо провести його по всій країні протягом цього року. Це величезний проєкт - як методологічно великий, так і вартісний. Ми працюємо зі Світовим банком, щоб знайти фінансування на цей проєкт. Але ми його в будь-якому разі реалізуємо”, - сказав заступник міністра.
Як повідомляв Укрінформ, 13 лютого набув чинності наказ Міністерства освіти і науки України від 11 січня 2023 року № 19 про звільнення від проходження державної підсумкової атестації учнів, які завершують здобуття початкової та базової загальної середньої освіти, у 2022/2023 навчальному році.