Верховний Суд скасував виправдувальний вирок колишньому харківському «беркутівцю», обвинуваченому у катуванні активістів під час Революції Гідності у січні 2014 року.


Як передає Укрінформ, про це повідомляє Офіс генерального прокурора.
За касаційною скаргою прокурорів Офісу генерального прокурора Верховний Суд скасував ухвалу Київського апеляційного суду міста Києва, якою було підтверджено виправдувальний вирок суду першої інстанції щодо колишнього працівника батальйону міліції особливого призначення «Беркут» ГУ МВС України в Харківській області.
Експравоохоронець обвинувачувався у катуванні учасників акції протесту у Києві (ч. 2 ст. 127 Кримінального кодексу України).
Слідство встановило, що 20 січня 2014 року обвинувачений разом з іншими правоохоронцями катували двох мітингувальників, один з яких був неповнолітнім. Потерпілих били руками, ногами, кийками, скинули з колонади стадіону «Динамо» на вулиці Грушевського. Потім роздягли неповнолітнього, вдарили ножем в бедро, забризкали в рану перцеву рідину та змусили оголеним і босоніж при температурі повітря -12°C йти через стрій правоохоронців, співаючи Гімн України. При цьому висміювали його ідеологічні переконання.
У 2019 році суд першої інстанції, рішення якого у 2020 році підтримав апеляційний суд, визнав працівника спецпідрозділу «Беркут» невинуватим у пред’явленому обвинуваченні та виправдав у зв’язку з недоведеністю, що саме він вчинив це кримінальне правопорушення.
Наразі Верховний Суд скасував ухвалу апеляційного суду та направив кримінальне провадження на новий розгляд до суду апеляційної інстанції.
Як повідомляв Укрінформ, у грудні 2022 року за матеріалами Державного бюро розслідувань до суду було скеровано обвинувальний акт відносно колишнього заступника секретаря РНБО Володимира Сівковича за організацію розгону «cтудентського Майдану».