Китайський телекомунікаційний супутник APSTAR-6E у п'ятницю був успішно запущений із космодрому Січан у провінції Сичуань на південному заході Китаю.

Про це повідомляє Укрінформ із посиланням на Сіньхуа.
Запуск супутника було здійснено о 2:10 за пекінським часом за допомогою ракети-носія "Чанчжен-2В" (Long March-2C). Космічний апарат успішно вийшов на задану орбіту.

Супутник в основному використовуватиметься для надання послуг широкосмугового високопоточного зв'язку Південно-Східній Азії.
Для ракет-носіїв серії "Чанчжен" цей політ став 460-м.

Як повідомлялося, Китай у понеділок запустив ракету-носій "Гушеньсін-1 Y5" ("Церера-1 Y5" або "CERES-1 Y5") із космодрому Цзюцюань, доставивши за її допомогою на орбіту п'ять супутників.