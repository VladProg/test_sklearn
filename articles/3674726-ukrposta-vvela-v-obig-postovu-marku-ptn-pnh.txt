ВАТ «Укрпошта» до річниці повномасштабної війни росії проти України 24 лютого ввело в обіг поштову марку «ПТН ПНХ!».

Як передає Укрінформ, про це повідомляє пресслужба Укрпошти.
«До річниці великої війни Укрпошта презентувала поштову марку «ПТН ПНХ!». Погашення спеціальним штемпелем «Перший день» пройшло в Києві на головпоштамті», - йдеться в повідомленні.

Зазначається, що сьогодні спецпогашення також пройдуть у регіонах. Штемпелі тимчасово окупованих територій АР Крим, м. Севастополя працюватимуть на київському головпоштамті; штемпель Луганської області прикріплено до міста Покровськ (Донецька область).
«Віримо, що українська поштова марка «ПТН ПНХ!» також стане пророчою. І саме у 2023 році Україна, яка є територіально меншою, проте в сотні разів більш вмотивованою, остаточно покладе на лопатки росію", – прокоментував генеральний директор Укрпошти Ігор Смілянський.
Зокрема, графіті найвідомішого вуличного художника та політичного активіста Бенксі на стіні пошкодженої будівлі в смт Бородянка, яке зображає боротьбу двох дзюдоїстів, було обрано Укрпоштою ескізом до поштового випуску «ПТН ПНХ!». Маленький хлопчик, який відправляє в нокаут дорослого чоловіка, – алегоричний образ, це боротьба України з рф.
Тираж поштової марки – 1 500 000 примірників або 250 тисяч маркових аркушів. Номінал марки – F (відповідає тарифу на пересилання рекомендованого листа масою до 50 г у межах України). Вартість маркового аркуша – 180 грн, з яких 42 грн – благодійний внесок. До марок також випущено конверт «Перший день», художній конверт, картку, презентаційну папку та рамку, тематичне худі.
«Поштова марка «ПТН ПНХ!» – благодійний випуск Укрпошти. Зібрані доброчинні кошти будуть спрямовані на гуманітарні потреби, зокрема на навчальні заклади, які постраждали від російської агресії», – додали в компанії.
Як повідомлялося, Бенксі, який анонімно відвідав Україну восени 2022 року, створив серію графіті, присвячених війні, на зруйнованих будівлях в Києві та передмісті столиці. У своїх роботах митець торкається важливих тем та наголошує світової спільноти на трагічні події.