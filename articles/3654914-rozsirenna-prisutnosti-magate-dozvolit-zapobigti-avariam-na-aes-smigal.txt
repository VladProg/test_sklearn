Розширення присутності МАГАТЕ в Україні дозволить запобігти ядерній аварії на атомних електростанціях.

Про це Прем'єр-міністр України Денис Шмигаль сказав під час спільного з Генеральним директором МАГАТЕ Рафаелем Маріано Гроссі брифінгу у Києві, передає кореспондент Укрінформ.
«Відсьогодні над українськими атомними електростанціями підняті два прапори: України та прапор МАГАТЕ. Це дуже важливо, що місії, які відсьогодні та учора на деяких станціях працюють, забезпечують технічну та технологічну безпеку. Зокрема, на Запорізькій АЕС. Це дуже важливо для того, щоб станції ЗАЕС ми отримали назад у справному стані», - сказав Шмигаль.
Він зауважив, що на зустрічі Гроссі запевнив у тому, що ніколи МАГАТЕ не визнає росію управителем на українській Запорізькій АЕС.
Як повідомляв Укрінформ, генеральний директор МАГАТЕ Рафаель Маріано Гроссі перебуває в Україні цього тижня з метою забезпечення постійної присутності експертів з ядерної та фізичної ядерної безпеки на всіх об'єктах атомної енергетики країни.