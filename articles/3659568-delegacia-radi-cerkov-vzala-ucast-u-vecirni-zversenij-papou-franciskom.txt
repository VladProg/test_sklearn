Представники Всеукраїнської ради Церков і релігійних організацій узяли участь у звершеній Папою Франциском вечірні на завершення Тижня молитов за єдність.

Про це повідомляє Укрінформ із посиланням на Департамент інформації УГКЦ.




«У базиліці святого Павла за мурами Папа Франциск відслужив вечірню з нагоди завершення Тижня молитов за єдність християн. В екуменічному богослужінні взяли участь представники Всеукраїнської ради Церков і релігійних організацій», - йдеться у повідомленні.






Делегація Ради церков взяла участь у вечірні, звершеній Папою Франциском / Фото: vaticannews.va






















Папа Франциск звернув увагу на необхідність протистояти війнам і несправедливості. Він підкреслив те, що віра вимагає критичного підходу до тих, хто «вважає, що може почуватися заохоченим, або принаймні авторизованим своєю вірою, підтримувати різні форми закритого та насильницького націоналізму, ксенофобську поведінку, зневагу, а то й кривдження тих, хто є інакшими».
Єпископ Рима просить змінити перспективу, адже Господь закликає омитися, очиститися, перестати чинити зло. На завершення він подякував різним учасникам цієї спільної молитви за єдність, скерувавши слова «щирої солідарності» до членів Всеукраїнської ради Церков і релігійних організацій. «Разом прямуймо шляхом, який Господь проклав перед нами, тобто, шляхом єдності», — побажав Папа Франциск.
Як повідомляв Укрінформ, митрополит Київський і всієї України Епіфаній перебуває з першим офіційним візитом у Римі.
Делегація Всеукраїнської ради церков і релігійних організацій (ВРЦіРО) 25 січня відвідала Посольство України при Святому Престолі.
Фото: ugcc.ua