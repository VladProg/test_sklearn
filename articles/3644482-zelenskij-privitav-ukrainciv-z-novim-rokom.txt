Президент України Володимир Зеленський привітав українців з Новим роком.

Як передає Укрінформ, глава держави опублікував привітання у Телеграмі.
"Бажати сьогодні чудес? Українці вже давно творять їх самі. Бажати справжніх друзів? Ми вже достеменно дізналися, хто ними є. Бажати щирого кохання? За цей рік ми відчули його сильно, як ніколи. Бажати віри та надії? Обидві вже давно – в ЗСУ. Бажати домашнього затишку? Він там, де ми й наші близькі. Бажати світла? Воно – в кожному з нас, навіть коли немає електрики. Бажати пригод і подорожей? Зараз українці отримали їх аж занадто багато", - написав Президент.
Зеленський зазначив, що сьогодні є лише одне бажання, і воно втілиться не дивом, а боротьбою, взаємодопомогою, людяністю та працею українців.
"З Новим роком! Роком нашої перемоги", - привітав Глава держави співвітчизників.

Як повідомляв Укрінформ, Президент України Володимир Зеленський заявив, що українська протиповітряна оборона в новому році стане ще сильнішою та результативнішою, вона може стати найпотужнішою в Європі.