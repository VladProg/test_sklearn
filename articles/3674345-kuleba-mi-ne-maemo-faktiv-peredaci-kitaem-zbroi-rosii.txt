Україна не має фактів надання летальної зброї Китаєм російській федерації.

Про це у четвер заявив міністр закордонних справ Дмитро Кулеба, передає власний кореспондент Укрінформу у Нью-Йорку.
Відповідаючи на запитання журналістів після ухвалення в Генасамблеї ООН української резолюції щодо миру, очільник МЗС сказав: «У нас на руках немає таких фактів. Як тільки ми їх отримаємо, то ретельно вивчимо. Але думаю, для будь-якої країни надавати росії зброю було б величезною помилкою, тому що це означало б сприяти агресії і грубому порушенню Статуту ООН».
За словами Кулеби, на цей момент Китай «виступає на захист Статуту ООН й особливо принципу територіальної цілісності».
Коментуючи позицію Індії, яка нині головує у G20, Кулеба зазначив, президенство країни у групі найбільших держав дає можливість «продемонструвати своє лідерство й покласти край цій війні» відповідно до вимог, сформульованих у резолюції Генеральної Асамблеї ООН.
«Це в руках Індії», – додав він, підкресливши, що позиція «нейтралітету і балансування між Україною і росією – це не шлях до миру».
Шлях до миру, зазначив міністр, полягає в підтримці позиції, за яку проголосувала переважна більшість держав ООН, і формули миру, яку запропонував Президент Володимир Зеленський на саміті G20 на Балі минулого року.
Як повідомляв Укрінформ, надзвичайна спеціальна сесія Генеральної Асамблеї ООН ухвалила резолюцію «Принципи Статуту ООН, що лежать в основі всеосяжного, справедливого і тривалого миру в Україні». «За» проголосували – 141 держава, «проти» – 7, утрималися – 32. Китай та Індія були серед країн, які утрималися під час голосування.
Резолюція, що складається з одинадцяти пунктів, «наголошує на необхідності якнайшвидшого досягнення всеосяжного, справедливого і тривалого миру в Україні відповідно до принципів Статуту ООН».