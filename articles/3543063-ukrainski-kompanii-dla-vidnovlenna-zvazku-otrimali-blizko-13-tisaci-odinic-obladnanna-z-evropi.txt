У межах волонтерського проєкту Keep Ukraine Connected українські телеком-компанії отримали від партнерів з Європи близько 1,3 тисячі одиниць обладнання для відновлення зв'язку на суму пів мільйона доларів.

Як передає Укрінформ, про це Міністерство цифрової трансформації повідомляє в Телеграмі.
"Проєкт Keep Ukraine Connected від Global NOG Alliance допомагає українським телеком-компаніям отримувати від європейських колег обладнання для відновлення зв'язку в Україні. З квітня оператори та провайдери отримали близько 1,3 тисячі одиниць обладнання на суму $500 000", – ідеться в повідомленні.
За даними Мінцифри, на початок липня були здійснені п'ять постачань обладнання загальною кількістю майже дві тисячі одиниць, близько 1,3 тисячі з них розподілені серед телеком-компаній.
Загалом допомогу отримали шість загальнонаціональних і 42 регіональні компанії, які найбільше постраждали через війну.
Мінцифри висловило вдячність партнерам, які допомагають відновлювати зв'язок в Україні.
Зазначається, що проєкт стартував завдяки волонтерам — інженерам електронних комунікацій Рене Фіхтмюллеру з Німеччини, Яну Жоржу зі Словенії, Сандеру Штефану з Нідерландів та іншим.
Реалізується програма за підтримки Мінцифри, компанії DEPS, Асоціації правовласників та постачальників контенту, а також Інтернет Асоціації України.
Як повідомляв Укрінформ, Світовий банк оцінив збитки українського ринку телекомунікацій у 2,6 мільярда доларів.