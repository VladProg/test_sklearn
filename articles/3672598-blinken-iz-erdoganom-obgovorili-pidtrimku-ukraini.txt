Держсекретар США Ентоні Блінкен та президент Туреччини Реджеп Тайїп Ердоган обговорили підтримку України в її захисті від російської агресії та наголосили на необхідності більш тісної співпраці у двосторонніх питаннях, включаючи оборону, енергетику, торгівлю та колективну безпеку.



Як повідомляє Укрінформ, про це йдеться в пресрелізі Державного департаменту США.
“Держсекретар Блінкен підтвердив зобов’язання Сполучених Штатів надавати необхідну допомогу нашому союзнику по НАТО Туреччині та висловив співчуття всім, хто постраждав від землетрусів. Обидва лідери також обговорили підтримку України в її захисті від російської агресії та наголосили на необхідності більш тісної співпраці у двосторонніх питаннях, включаючи оборону, енергетику, торгівлю та колективну безпеку”, - йдеться у пресрелізі.
Як зазначає Директорат з комунікацій адміністрації Президента Туреччини, зустріч відбулася в аеропорту Есенбога, в Анкарі. На зустрічі були присутні міністр закордонних справ Туреччини Мевлют Чавушоглу та посол США в Анкарі Джеффрі Флейк.
Як повідомляв Укрінформ, держсекретар США Ентоні Блінкен в ході візиту в Анкару сказав про те, що у Вашингтоні цінують роль Туреччини у підтримці територіальної цілісності України, в роботі “зернового коридору” та вважають застосування Конвенції Монтре важливим для захисту Чорного моря та прибережної території України.
Фото: APA