Україна зіграє з Англією на Вемблі 26 березня.

Головний тренер «Олександрії» Руслан Ротань розпочав процедуру оформлення британської візи, повідомляє ТаТоТаке, передає Укрінформ.

Зазначається, що фахівець очолить збірну України у першому матчі відбору до Євро-2024 проти збірної Англії. Процедуру оформлення документів для тренера та його штабу розпочнуть 20 лютого.
Зараз збірна України не має головного тренера. Із попереднім наставником Олександром Петраковим УАФ не продовжила контракт. У січні Петраков очолив збірну Вірменії.
Головним претендентом на посаду вважається коуч «Аль-Айна» Сергій Ребров. Якщо український фахівець домовиться з керівництвом клубу, то зможе приєднатися до команди у березні.
Збірна України зіграє у групі С проти Італії, Англії, Північної Македонії та Мальти у кваліфікаційному турнірі Євро-2024.
Як повідомляв Укрінформ, першим офіційним поєдинком для збірної України буде матч із Англією. Зустріч пройде на Вемблі 26 березня, всі квитки на матч уже продано.
Фото: uaf.ua