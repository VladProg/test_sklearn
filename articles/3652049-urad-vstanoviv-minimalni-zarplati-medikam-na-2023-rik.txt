Уряд встановив мінімальні зарплати фармацевтичних, медпрацівників та фахівців з реабілітації медзакладів державної та комунальної власності на 2023 рік.

Як повідомляє Міністерство охорони здоров'я, відповідна постанова ухвалена під час засідання Кабінету Міністрів у п'ятницю, 13 січня, передає Укрінформ
Згідно з рішенням уряду, встановлюється мінімальний розмір оплати праці медичних, фармацевтичних працівників та фахівців з реабілітації закладів охорони здоров’я державної та комунальної власності за повністю місячну (годинну) норму праці на рівні не менше:
- 20 тис. грн для осіб, які займають лікарські посади у закладах охорони здоров’я (крім лікарів-інтернів), а також посади фармацевтів у закладах охорони здоров'я (крім фармацевтів-інтернів), посади професіоналів у галузі охорони здоров’я в закладах охорони здоров'я та посади професіоналів з вищою немедичною освітою у сфері охорони здоров'я;
- 13,5 тис. грн для осіб, які обіймають посади у закладах охорони здоров’я, віднесені єдиними кваліфікаційними вимогами до посад фахівців (крім лікарів-інтернів та фармацевтів інтернів).
Зазначається, що при обчисленні розміру зарплати працівника для забезпечення її мінімального розміру враховуються основна, додаткова заробітна плата, інші заохочувальні та компенсаційні виплати.
Як зазначають в МОЗ, гарантії щодо виплати базової заробітної плати поширюватимуться на ті медичні заклади, які мають договори із НСЗУ за Програмою медичних гарантій, при цьому їх фонд оплати праці з нарахуваннями за поточний місяць не має перевищувати 85% грошового доходу, отриманого у поточному місяці, з урахуванням накопичених залишків.
Для лікарів «первинки» та медичних сестер, які працюють з ними, умовою для отримання вищезгаданої зарплати є мінімум 70% від оптимальної кількості укладених декларацій з пацієнтами.