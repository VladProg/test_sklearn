У Міністерстві закордонних справ України не знають про причину вибухів в Ірані, однак нагадують про наслідки підтримки агресії росії.

Про це повідомив речник МЗС України Олег Ніколенко у Фейсбуці, передає Укрінформ.
«Україна неодноразово застерігала Іран: наслідки за підтримку агресії проти України будуть набагато масштабніші, ніж вигода від співпраці з росією. Нам не відома причина вибухів на іранських об‘єктах. Але як каже перська народна мудрість: не роби іншому зла, і собі не нашкодиш», - зазначив Ніколенко.
Як повідомляв Укрінформ, у міністерстві оборони Ірану заявили про атаку безпілотників на оборонний завод у місті Ісфаган у центральній частині країни ввечері 28 січня. В іранському відомстві стверджують, що атака була невдалою — один із безпілотників був збитий комплексом ППО, а два інших потрапили до оборонних пасток і вибухнули.
За даними Королівського Об’єднаного інституту оборонних досліджень (RUSI), поблизу Ісфагана розташовується підприємство Shahed Aviation Industries, яке виробляє дрони-камікадзе Shahed 131/136.
Журналісти з посиланням на американських посадовців повідомляли, що по оборонному комплексу в Ірані удару завдав Ізраїль, оскільки Тель-Авів та США прагнуть стримати ядерні та військові амбіції Тегерана.
МЗС Ірану сьогодні викликало тимчасового повіреного України.