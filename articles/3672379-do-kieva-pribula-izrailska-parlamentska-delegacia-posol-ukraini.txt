До Києва у понеділок, 20 лютого, прибула ізраїльська парламентська делегація на чолі з головою Комітету оборони і міжнародної політики кнесету Юлієм Едельштейном.

Про це заявив посол України в Ізраїлі Євген Корнійчук в ефірі телемарафону «Єдині новини», передає Укрінформ.
«Сьогодні в Києві перебуває ізраїльська парламентська делегація на чолі з головою Комітету оборони і міжнародної політики Юлієм Едельштейном», - сказав Корнійчук.
За словами посла, візит делегації кнесету до України через кілька днів після глави МЗС Ізраїлю Елі Коена свідчить про те, що в ізраїльському політикумі «почули американських колег, які не задоволені рівнем співпраці Ізраїлю з Україною».
«Вони дослухалися до певної міри. І слід також пам’ятати, що ізраїльське суспільство досить активно підтримує Україну. Тому зволікати, мабуть, не можна», - припустив посол України.
У цьому контексті він нагадав, що візит міністра закордонних справ Ізраїлю Елі Коена був насичений «зустрічами і обіцянками».
Як повідомлялося, міністр закордонних справ Ізраїлю Елі Коен 16 лютого відвідав Київ.