Процес перемовин з партнерами по "зерновій ініціативі" - ООН та Туреччиною стосовно її строків та умов пролонгації вже запущений.

Про це розповів заступник міністра розвитку громад, територій та інфраструктури Юрій Васьков, передає Укрінформ з посиланням на пресслужбу відомства у Фейсбуці.
"Ми очікуємо на відповідь наших партнерів, як вони бачать вирішення поточних проблем, за яких умов буде продовжено. Наші очікування — продовження мінімум на рік. Агроринок має розуміти і планувати обсяги на довгий період, а не на 120 днів", - сказа він.
Васьков зазначив, що Україна також звертає увагу міжнародної спільноти на те, що блокування комерційного судноплавства навіть у воєнний час — це грубе порушення міжнародних конвенцій, учасником яких є й Україна. Мінінфраструктури закликає Міжнародну морську організацію ООН, яка є гарантом безпеки світового судноплавства, зробити все можливе та поновити торговельне судноплавство в Чорному морі.
Васьков розповів, що з жовтня 2022 року ініціатива забезпечує тільки 40% експорту через гальмування росіянами інспекцій суден у Босфорі. За даними міністерства, через дії росії в зоні інспекції в Босфорі утворилася черга з понад 150 суден. Переважна більшість очікує на інспекцію кілька тижнів.
"російська сторона в односторонньому порядку скоротила спочатку кількість інспекційних команд до 3-х, а потім вдалася до затягування часу самих інспекцій та перевірки показників поза зоною їх компетенції. Як наслідок, в середньому ми маємо не більше 6 інспекцій на день, що є критично низьким показником", - наголосив заступник міністра.
Він додав, що Україна відіграє ключову роль у забезпеченні балансу світової продовольчої системи. Наявність українського зерна на світових ринках відзначається на цінах та підтримує світову продовольчу безпеку.
Загалом з 1 серпня 2022 Україна експортувала через порти Одеської області 22,1 млн т українського продовольства. Через гальмування роботи «зернового коридору» світ щомісяця недоотримує мінімум 3 млн т.
Як зазначив Васьков в інтерв`ю Reuters, продовження “зернової угоди” необхідне ще й для того, щоб до неї приєднався Миколаїв. Завдяки цьому експорт вдасться збільшити до 8 мільйонів тонн на місяць.
За його словами, точна дата переговорів, які раніше проходили в Туреччині, поки не визначена.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 18 березня 2023 року.
Фото: Мінінфраструктури