З 22-го до 28 березня 2023 року юнацька збірна України U19 (футболісти не старші 2004 року народження) гратиме в елітному раунді відбору чемпіонату Європи.

Підопічні Сергія Нагорняка зустрінуться з командами Іспанії (господарка турніру), Данії та Люксембургу, передає Укрінформ.
«Узимку зібратися не вийде, оскільки всі клуби готуватимуться до чемпіонату, тож наша підготовка пройде напередодні офіційних змагань. Але нічого, виходитимемо з тієї ситуації, в якій перебуваємо, розраховуватимемо на тих футболістів, які виступали у кваліфікаційному раунді», - розповів про плани підготовки Нагорняк.
В еліт-раунді 28 учасників поведуть боротьбу за путівки до фінальної стадії, матчі якої відбудуться в період із 3-го до 16 липня 2023 року на Мальті. Туди потраплять переможці семи груп.
На цій стадії відбору в березні виступатимуть 27 команд, що пройшли перший етап, і португальці, які отримали пряму перепустку до еліт-раунду як лідери рейтингу.
Фото: uaf.ua.