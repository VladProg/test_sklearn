Громадяни України, які через війну опинилися за кордоном, можуть оформити довідку про інвалідність заочно, звернувшись до сімейного лікаря в нашій країні.

Про це повідомляє Міністерство з питань реінтеграції тимчасово окупованих територій, передає Укрінформ.


«Під час воєнного стану встановлення інвалідності або проведення медико-соціальної експертизи українців, які тимчасово перебувають за кордоном, здійснюється екстериторіально та заочно… Потрібно надіслати необхідні медичні документи своєму сімейному лікарю або лікарю-куратору на території України для оформлення форми 088/о «Направлення на МСЕК». Важливо: надсилайте документи українською мовою», - йдеться в повідомленні.


Зазначається, що поданий пакет документів розглядатиме лікарсько-консультативна комісія (ЛКК). За її рішенням прохача скерують на МСЕК для проведення експертизи та встановлення інвалідності.


«Якщо до цього часу ви не зможете прибути на огляд, МСЕК може ухвалити рішення про встановлення інвалідності заочно на підставі направлення ЛКК закладу охорони здоров’я», - уточнюють у відомстві.


Також у Мінреінтеграції вказують, що термін дії довідки про інвалідність під час війни продовжується автоматично: вона вважається дійсною протягом усього періоду воєнного стану та впродовж шести місяців після його припинення.


Довідку про інвалідність дитини, коли вона досягає 18-річного віку, можна також оновити та отримати вже «дорослу» довідку заочно, перебуваючи за кордоном. Це так само робиться за допомогою сімейного лікаря в Україні.


«Дитина має пройти обстеження в тій країні, де ви знаходитесь. Потім їх результати й усі медичні документи, перекладені українською мовою, скеровуються в Україну. Лікар оформить форму 088/о, а ЛКК направить документи на медико-соціальну експертну комісію для проведення заочної експертизи та встановлення інвалідності», - пояснюють у Мінреінтеграції.


Як повідомляв Укрінформ, у Мінреінтеграції розповіли, як оформити опікунство над дитиною під час війни.