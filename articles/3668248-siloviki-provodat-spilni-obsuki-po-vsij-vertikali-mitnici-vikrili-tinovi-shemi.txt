Державне бюро розслідувань та Служба безпеки України проводять спільні обшуки по всій вертикалі митниці, викриті тіньові схеми масштабами до 10 мільярдів збитків на місяць.

Як передає Укрінформ, про це ДБР повідомляє у Телеграмі.
“Упродовж останніх місяців проведена велика кропітка робота щодо виявлення тіньових схем на митниці. За попередніми оцінками, щомісячно оборудки на митниці вимивали з державного бюджету орієнтовно до десяти мільярдів гривень. Це – третина від того, що мала б збирати установа протягом місяця, тобто, кожна третя гривня з митних зборів йшла до кишень корупціонерів”, - підкреслили в ДБР.
ДБР та СБУ у взаємодії з Офісом генерального прокурора проводять сьогодні масштабну спецоперацію. Розпочалися обшуки у Центральному апараті Державної митної служби та Волинській, Львівській, Тернопільській, Чернівецькій, Одеській, Київській, Рівненській і Закарпатській регіональних митницях.
Також встановлено близько 50 суб’єктів господарської діяльності, які допомагали митникам реалізовувати тіньові схеми. Їх діяльність заблокована.
Співробітники правоохоронних органів працюють на окремих ділянках державного кордону України та у пунктах пропуску з метою припинення незаконної діяльності та ліквідації контрабандних схем.
Після завершення першочергових слідчих дій буде надана більш детальна інформація щодо вчинення корупційних правопорушень працівниками Держмитслужби та діяльності її територіальних органів.
Як повідомляв Укрінформ, Бюро економічної безпеки та СБУ викрили колишніх менеджерів “Укрнафти” та “Укртатнафти” у привласненні 40 млрд гривень. У межах розслідування справи відбулися гучні обшуки та детективи БЕБ повідомили про підозру в ухиленні від сплати податків в особливо великих розмірах колишньому керівнику та головному бухгалтеру компанії.
БЕБ забезпечило відшкодування до державного бюджету 531 млн грн акцизного податку у “Укртатнафти”.
Фото: ДБР