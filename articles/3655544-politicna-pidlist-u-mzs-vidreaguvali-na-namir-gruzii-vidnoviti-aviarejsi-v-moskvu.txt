Проросійська риторика грузинських політиків не відповідає духу дружніх і стратегічних відносин України та Грузії і суперечить грузинському курсу на набуття членства в Європейському Союзі.

Про це йдеться у коментарі речника МЗС Олега Ніколенка з приводу заяви глави правлячої партії Грузії про намір відновити пряме авіасполучення між Тбілісі та Москвою.
«Тбілісі та москва обмінюються реверансами на тлі непокараних злочинів росії проти грузинського народу та окупації частини грузинської території. Ми також вважаємо, що подібна проросійська риторика не відповідає духу дружніх і стратегічних відносин України та Грузії, суперечить грузинському курсу на набуття членства в Європейському Союзі», - зазначив Ніколенко.
Він нагадав, що Україна і на рівні уряду, і на рівні народу завжди стояла пліч-о-пліч з Грузією, особливо в одні із найтяжчих днів її історії.
«Відсутність дієвої солідарності з Україною з боку деяких політиків Грузії на тлі намагань росії знищити українців в геноцидній війні є політичною підлістю. Підтримка нашої держави з боку офіційної влади Грузії у протистоянні агресії росії та деокупації української території відповідає інтересам не лише України, але й Грузії», - наголосив речник МЗС.


Як повідомлялося, голова правлячої партії "Грузинська мрія" Іраклій Кобахідзе в ефірі грузинського ТБ заявив про намір Тбілісі відновити пряме авіасполучення з росією. Він зробив таку заяву у відповідь на похвалу з боку міністра закордонних справ рф на адресу уряду Грузії щодо неприєднання до санкцій Заходу проти росії за її агресію проти України.