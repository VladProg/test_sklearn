Кабінет Міністрів звільнив Василя Лозинського з посади заступника міністра розвитку громад, територій та інфраструктури.

Як передає Укрінформ, про це у Фейсбуці повідомив очільник Мінінфраструктури Олександр Кубраков.
За його словами, “сьогодні рішенням Кабінету Міністрів звільнено Василя Лозинського з посади заступника “міністра розвитку громад, територій та інфраструктури”.
Як нагадав Кубраков, 21 січня співробітники НАБУ та САП викрили та припинили діяльність організованого злочинного угрупування з розкрадання бюджетних коштів. До складу злочинної групи входив заступник міністра розвитку громад, територій та інфраструктури України.
Лозинського, зауважив Кубраков, затримали під час отримання неправомірної вигоди у розмірі 400 тис. доларів. Ці кошти він одержав за сприяння в укладанні договорів на закупівлю обладнання та техніки. Кримінальне провадження було зареєстровано у вересні 2022 року.
Як нагадав міністр, наприкінці грудня розпочався і досі триває процес ліквідації Міністерства розвитку громад та територій та створення нового об’єднаного Міністерства розвитку громад, територій та інфраструктури України та базі Мінінфраструктури.
“При прийнятті кадрових рішень у новому міністерстві ми керувалися необхідністю збереження інституційної пам'яті, але, очевидно, що не такої. Я дав доручення команді міністерства розпочати перевірку усіх діючих проєктів Мінрегону, в тому числі за бюджетні кошти, кошти міжнародних фінансових установ та проєктів технічної допомоги”, - підкреслив Кубраков.




Як повідомляв Укрінформ, у Спеціалізованій антикорупційній прокуратурі заявили, що заступника міністра розвитку громад, територій та інфраструктури викрили на одержанні 400 тисяч доларів хабаря за сприяння в укладанні договорів на закупівлю обладнання та техніки.