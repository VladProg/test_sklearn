росія у січні могла втратити близько 30% своїх нафтогазових прибутків або близько 8 мільярдів доларів внаслідок запровадження Заходом обмеження цін на російську нафту.

Як передає Укрінформ, про це заявив виконавчий директор Міжнародного енергетичного агентства (IEA) Фатіх Біроль в інтерв'ю Reuters в кулуарах конференції India Energy Week.
"Окремо Бірол зазначив, що обмеження цін на російську нафту досягло своїх цілей – як стабілізації нафтових ринків, так і зменшення доходів москви від експорту нафти і газу. Він додав, що доходи росії, ймовірно, впали майже на 30% у січні, або приблизно на 8 млрд дол., порівняно з минулим роком", - йдеться у повідомленні.
Як нагадує видання, країни "Великої сімки", Європейська комісія та Австралія цього тижня затвердили обмеження ціни на дизельне пальне на рівні 100 дол. США за барель і 45 дол. США за барель на такі продукти зі знижкою, як мазут, починаючи з 5 лютого. Це послідувало за аналогічним заходом, який вони запровадили 5 грудня, заборонивши західним компаніям страхування морських перевезень, фінансування та брокерські послуги для російської нафти, що постачається морським транспортом, якщо вона не продається нижче 60 дол. за барель.
Як повідомляв Укрінформ, раніше аналітики гельсінського Центру досліджень у галузі енергетики та чистого повітря CREA порахували, що європейська заборона на імпорт російської нафти й запроваджена західними країнами стеля цін на неї коштує росії понад $160 млн щодня.