Театр драми і комедії на лівому березі Дніпра у Києві очолила провідна акторка Олеся Жураківська. Таке рішення ухвалив Департамент культури Київської міської державної адміністрації.

Як передає Укрінформ, про це Театр драми і комедії на лівому березі Дніпра повідомляє у Фейсбуці.
"Раді повідомити, що сьогодні провідна акторка Театру на лівому березі Олеся Жураківська очолила рідний театр. Виконувати обов'язки директорки-художньої керівниці вона буде на час воєнного стану і до проведення конкурсу на цю посаду. Таке рішення ухвалив Департамент культури КМДА", - ідеться у повідомленні.
У театрі привітали усіх, хто разом з ними вболівав за кандидатуру Жураківської.

Олеся Жураківська
За словами новообраної керівниці, театр рухатиметься за обраним вектором - існувати в просторі сучасного європейського театру. Напрям театру, який був започаткований Едуардом Митницьким, продовжила команда Стаса Жиркова (ексдиректора-художнього керівника театру) та Тамари Трунової (головної режисерки театру).
За останні роки в театрі відбулися колаборації з європейськими театрами, в репертуарі з’явилися вистави, створені іноземними режисерами, триває співпраця з потужною сучасною українською драматургією авторства Наталки Ворожбит, Сергія Жадана, Олександра Середіна.
У театрі підкреслили, що він сьогодні - майданчик для відкриття нових імен в режисурі та драматургії, створення спецпроєктів, роботи з молоддю, свідомого і відвертого спілкування з глядачем. Театр гастролював містами України та Європою, налагодили успішну роботу грантового та комунікаційного департаментів.
“Наша мета на сьогодні, враховуючи обставини, в яких ми живемо, - не втратити те, що ми напрацювали, зберегти і примножити наші надбання, наші традиції. А для нашого театру традиційним є: експериментувати, не боятися говорити про важливе і бути в авангарді”, - зазначила Жураківська.
Як повідомляв Укрінформ, Державне агентство з питань мистецтв та мистецької освіти визначило режисерів і вистави, які цьогоріч боротимуться за здобуття театральної премії імені Леся Курбаса.
Фото: opentheatre.net