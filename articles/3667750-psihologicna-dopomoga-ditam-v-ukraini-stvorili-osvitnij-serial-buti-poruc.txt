Міністерство освіти і науки спільно з Дитячим фондом ООН (ЮНІСЕФ) та порталом «Дія.Цифрова освіта» створили освітній серіал «Бути поруч» з основ психологічної підтримки для освітян та всіх, хто працює з дітьми.

Як передає Укрінформ, про це міністр освіти і науки Сергій Шкарлет повідомляє в Телеграмі.
«Під час повітряних тривог, коли є ймовірність авіазагроз з боку рф, діти та дорослі відчувають напруження, хвилювання і страх. І це нормально в екстремальних ситуаціях, але часто такі стани не минають безслідно», - ідеться у повідомленні.
За словами Шкарлета, «щоб зрозуміти вплив військових дій з боку рф на дітей та мати доступ до рекомендацій спеціалістів незалежно від місця перебування, МОН спільно з партнерами з ЮНІСЕФ і порталу «Дія.Цифрова освіта» створили освітній серіал «Бути поруч».
«Головна мета – допомогти розпізнавати стани організму, вміти відновлювати власний спокій і формувати психологічну стійкість дітей», - зазначив Шкарлет.
Очільник Міносвіти подякував «партнерам за ініціативність та кроки у створенні сучасних та зручних інструментів для підтримки освітян та учнів під час навчання».



«Створюючи нові інструменти для підтримки та розвитку особистості під час складних життєвих умов, ми формуємо важливий фундамент для відбудови майбутнього», - наголосив Шкарлет.
Як повідомляв Укрінформ, у Всесвітній організації охорони здоров’я (ВООЗ) заявили, що 10 мільйонів українців, або приблизно чверть населення, можуть страждати від розладу психічного здоров’я у зв’язку з російсько-українською війною.