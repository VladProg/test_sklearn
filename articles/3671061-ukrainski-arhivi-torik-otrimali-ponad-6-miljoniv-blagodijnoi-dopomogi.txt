Українські державні архівні установи отримали понад 6 мільйонів гривень благодійної допомоги у 2022 році.

Про це під час пресконференції в Укрінформі повідомив голова Державної архівної служби України Анатолій Хромов.


“Архіви в умовах війни значно посилили свою міжнародну діяльність. Лише центральними архівами за результатами 2022 отримано понад 6 мільйонів гривень благодійної допомоги. Найчастіше це була допомога у матеріальній формі — реставраційне обладнання, комп'ютерна техніка, дизельні генератори, реставраційні матеріали, спеціалізовані сейфи”, - сказав він.
Хромов зазначив, що географія цієї допомоги охоплює весь світ — Японія, Канада, США. За його словами, найбільше допомоги надали сусідні країни — Польща та Чехія.
Він повідомив, що міжнародна підтримка мала також і політичний та організаційний вплив. Зокрема, за ініціативою партнерів України з усіма архівними установами росії та білорусі була припинена співпраця у рамках Міжнародної ради архівів.
Як повідомлялося, у зв’язку зі сприянням республікою білорусь широкомасштабному вторгненню росії в Україну та у відповідності до політики просування подальшої міжнародної ізоляції білорусі Державна архівна служба України припинила дію всіх угод з білоруссю в галузі архівної справи.