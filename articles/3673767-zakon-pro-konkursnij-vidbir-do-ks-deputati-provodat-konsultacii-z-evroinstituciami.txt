Законодавці проводять консультації з європейськими інституціями щодо внесення змін до закону про конкурсний відбір претендентів на посади суддів Конституційного Суду України.

Про це повідомив в інтерв’ю Голова Верховної Ради Руслан Стефанчук, передає Укрінформ.
Він нагадав, що 13 грудня минулого року парламент підтримав законопроєкт №7662 стосовно конкурсного добору кандидатур на посади суддів КС, який потрібний для євроінтеграції. Після цього отримав друге рішення Венеційської комісії стосовно цього законопроєкту, в якому йшлося про необхідність збільшення кількості членів конкурсної комісії за квотою міжнародних партнерів з трьох до чотирьох.
“Зараз ведуться дискусії з європейськими інституціями, бо це викликає сумнів, коли приходить рішення, коли парламент проголосував свій закон, який базується на першому рішенні Венеційської комісії. По-перше, у практиці Венеційської комісії таких випадків було дуже мало, коли вони поправляли свої ж рішення. По-друге, ми ведемо дискусії, бо формат чотири на три нівелює фактично представництво України. Тоді у нас логічне питання: а для чого тоді ці три члени комісії, якщо чотири можуть прийняти все?”- сказав він.
“Коли три на три, то виходить, що ми обираємо кращих з кращих. Проходить кандидат, який набрав понад три голоси членів комісії. Зараз ведеться дискусія. Думаю, що ми знайдемо варіант, але це буде невелика річ, яку ми можемо поправити”, - додав Голова ВР.
На його переконання, при формуванні складу Конституційного Суду має бути дотриманий правильний баланс інтересів з урахуванням України як самостійної держави.
“Для нас важливо розуміти, що Конституційний Суд — це інституція, яка передбачена в Конституції. Вона повинна формуватися задля забезпечення верховенства Конституції. Тому допускати будь-яких інших підстав для його формування ми не можемо. Повинен бути правильний баланс інтересів і України як самостійної держави і тих партнерів, які допомагають нам у цьому становленні. Тому будемо очікувати навесні рекомендацій, на підставі яких ухвалюватимемо рішення”, - зазначив Стефанчук.
Як повідомляв Укрінформ, 13 грудня 2022 року ВР ухвалила в цілому законопроєкт № 7662 щодо вдосконалення порядку відбору кандидатур на посаду судді Конституційного Суду на конкурсних засадах, який був переданий до Венеційської комісії.
Згідно з документом, депутатські фракції та групи не зможуть висувати кандидатури на посаду суддів КСУ.
Натомість передбачено створення допоміжного органу – Дорадчої групи експертів, яка буде допомагати оцінювати відповідність кандидатів на посаду суддів КСУ. Ця група зможе аналізувати документи, запитувати додаткову інформацію як у самих кандидатів, так і в інших органів, проводити співбесіди із кандидатами. За результатами роботи група має рекомендувати не менше трьох осіб на одну вакантну посаду.
Особи, які не отримають рекомендацію Дорадчої групи, припиняють участь у конкурсі. Вимоги до самих членів Дорадчої групи практично тотожні вимогам до судді Конституційного Суду. Зокрема, до складу Дорадчої групи не може увійти особа, яка належить до політичної партії або бере участь у політичній діяльності протягом останніх 2 років. Крім того, це має бути правник зі стажем професійної діяльності щонайменше 15 років.
Перед ухваленням законопроєкту, 24 листопада, Венеційська комісія надала терміновий висновок щодо законопроєкту про внесення змін до процедури відбору кандидатів у судді КСУ.
Посли країн "Великої сімки" 9 грудня наголосили на важливості передбачення у законопроєкті №7662 вирішального голосу для залучених незалежних експертів у питанні відбору суддів КСУ.
Після ухвалення законопроєкту Венеційська комісія у повторному висновку зауважила, що членів комісії має бути не шість, а сім, і рішення Дорадчої групи експертів має бути обов’язковим до виконання. Для цього потрібно внести правки у закон.
7 грудня у відставку подали троє суддів КСУ - Ірина Зовгородня, Сергій Сас та Ігор Сліденко.
Після їхньої відставки у КС чинними залишилися 13 суддів. Для кворуму необхідна присутність 12 суддів, а для ухвалення рішення — 10. Загалом у КС має бути 18 суддів.