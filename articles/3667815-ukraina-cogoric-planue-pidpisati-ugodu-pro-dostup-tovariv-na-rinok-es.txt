Україна до кінця 2023 року планує підписати угоду про Доступ українських товарів на ринок ЄС (АСАА).

Як передає Укрінформ, про це повідомляє пресслужба Мінекономіки.
«Всі запроваджені Євросоюзом кроки щодо лібералізації торгівлі з Україною дозволили орієнтувати більшу частину торгівлі на ринок ЄС. За результатами 2022 році 55% взаємного товарообігу припав саме на європейські країни. Ми й надалі працюватимемо над тим, щоб ЄС продовжив дію регламентів, які дозволяють Україні торгувати без квот і тарифів. Враховуючи умови, в яких працює український бізнес це було б дуже суттєвою підтримкою України на економічному фронті», - відзначила перший віцепрем’єр-міністр України – міністр економіки України Юлія Свириденко.
Вона зауважила, що до кінця 2023 року Україна планує підписати угоду АСАА. Це означає, що все промислове виробництво працюватиме за правилами ЄС, а відтак європейському бізнесу буде вигідно розташовувати виробництво для ринку ЄС на території України.
У контексті питання щодо інтеграції до внутрішнього ринку ЄС, Свириденко зауважила, що це проміжний етап між Угодою про вільну торгівлю та повним членством в ЄС. Йдеться, перш за все, про однакові права України з іншими державами-членами ЄС в усіх сферах – рух товарів (угода АСАА), телекомунікації, енергетика, митниця, безпечність харчових продуктів тощо.
Як повідомляв Укрінформ, Міністерство економіки України і генеральний директорат Єврокомісії з торгівлі (DG Trade) узгодили оновлений Пріоритетний план заходів з посилення імплементації Угоди про вільну торгівлю. Основний акцент цього плану – інтеграція України у внутрішній ринок ЄС. План передбачає 29 заходів, які дозволяють завершити існуючі проєкти, такі як АСАА, та розпочати роботу над інтеграцією до внутрішнього ринку в усіх придатних для цього сферах, зокрема оновити потрібні додатки до угоди, провести моніторинг відповідності законодавства та схвалити рішення про відкриття ринків.