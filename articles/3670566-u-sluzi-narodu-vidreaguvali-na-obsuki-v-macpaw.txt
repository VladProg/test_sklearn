У фракції «Слуга народу» обурені обшуками в одній із топових ІТ-компаній країни, голові Комітету ВР з питань правоохоронної діяльності направлений запит про розгляд цього випадку на засіданні за участю правоохоронців і представників компанії.

Як передає Укрінформ, про це керівник парламентської фракції «Слуга народу» Давид Арахамія повідомив у Телеграмі.
«Ми у фракції «Слуга народу» обурені обшуками в одній із топових ІТ-компаній країни й у її власника, який витратив багато власних коштів на допомогу Збройним силам», – зазначив Арахамія.
Він наголосив, що «земельна ділянка не може бути причиною зупинки роботи бізнесу. Тим більше зараз, коли для нас важливе кожне збережене робоче місце, кожна гривня податків».
За його словами, цей інцидент не можна залишати без реакції. «Тому я направляю звернення до голови Комітету ВР із питань правоохоронної діяльності з проханням у межах демократичного парламентського контролю розглянути цей випадок на засіданні Комітету за участю правоохоронців і представників ІТ-компанії. І за його результатами запропонувати можливі варіанти реагування для того, щоб такі випадки більше не повторювалися», – заявив голова фракції.
Як повідомлялося, 15 лютого в офісі IT-компанії MacPaw та за місцем проживання її власника Олександра Косована пройшли обшуки. За словами самого Косована, чиновники хочуть заволодіти земельними ділянками MacPaw, придбані компанією протягом 2016 – 2021 років. Водночас він не виключив, що через недосконалості в земельному законодавстві могла статися помилка.