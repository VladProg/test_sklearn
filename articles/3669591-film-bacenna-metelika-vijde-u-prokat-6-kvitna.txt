Дебютна повнометражна стрічка Максима Наконечного «Бачення метелика» вийде в український кінотеатрах 6 квітня.

Про це інформує пресслужба Держкіно, передає Укрінформ.

«Головна героїня картини - аеророзвідниця з позивним «Метелик», яка повертається з полону. Її чекають рідні, друзі, побратими та коханий. Але нове життя приносить і нові виклики», - йдеться у повідомленні.

Зазначається, що сценарій фільму Наконечний написав спільно з письменницею та режисеркою Іриною Цілик, відомою за роботами «Земля блакитна, ніби апельсин» та «Я і Фелікс». Також у відомстві зауважують, що у головній ролі знялася акторка Рита Бурковська, одну з ключових ролей картини виконала драматургиня Наталка Ворожбит.


Як повідомлялося, світова прем'єра «Бачення метелика» відбулася на Каннському фестивалі в програмі «Особливий погляд». На Одеському міжнародному кінофестивалі, який у 2022 році відбувся у межах Варшавського міжнародного кінофестивалю, картина здобула нагороду як «Найкращий український повнометражний фільм». Українська прем’єра стрічки пройшла на шостому Київському тижні критики.
Фото: usfa.gov.ua