Ціни на нафту продовжують знижуватися в п'ятницю, 3 лютого, завершуючи в мінусі другий тиждень поспіль на тлі деякого послаблення оптимізму трейдерів щодо перспектив попиту в Китаї та зростання запасів у США.

Як передає Укрінформ, про це повідомляє enkorr.


Вартість квітневих ф'ючерсів на нафту Brent на лондонській біржі ICE Futures становить $82,01 барель, що на $0,16 (0,19%) нижче за ціну на закриття попередньої сесії. За підсумками торгів у четвер ці контракти здешевшали на $0,67 (0,8%), до $82,17 за барель.


Ціна ф'ючерсів на нафту WTI на березень на електронних торгах Нью-Йоркської товарної біржі (NYMEX) зменшилася на $0,16 (0,21%), до $75,72 за барель. На час закриття попередніх торгів вартість цих контрактів опустилася на $0,53 (0,7%), до $75,88 за барель.


Як Brent, так і WTI завершили торги у четвер на мінімумах із 10 січня.


Ринок чекає зростання попиту в Китаї після зняття карантинних обмежень у країні, проте – побоюється спаду активності в розвинених країнах у зв'язку з підвищенням ставок, що триває, провідними світовими ЦБ.


Крім того, з наступного тижня почне діяти ембарго Євросоюзу на постачання російських нафтопродуктів, що супроводжується ініціативою цінової «стелі», і трейдери чекатимуть наслідків цього рішення.


«Нафтовий ринок перебуває у підвішеному стані, очікуючи відчутних ознак зростання попиту в КНР. Чинник заборони на постачання російських нафтопродуктів у ЄС не основний, але все ж таки створює певну невизначеність», – зазначає засновник Vanda Insights Вандана Харі.