Міністерство закордонних справ України повідомило про загибель п’ятьох українців, зокрема родини із Запоріжжя, внаслідок землетрусу в Туреччині.

Таку інформацію оприлюднив речник МЗС України Олег Ніколенко у Фейсбуці, передає Укрінформ.
«Наші дипломати продовжують допомагати українцям на півдні Туреччини. В зону стихійного лиха вирушає друга група консулів, аби на місці координувати пошуки зниклих громадян, надавати сприяння постраждалим та забезпечити евакуацію українців до інших турецьких регіонів та України», - зазначив дипломат.
Ніколенко додав, що загалом вдалося розшукати 136 громадян та евакуювати 37. З-під завалів врятували 10 українців. Семеро вважаються зниклими, їхні пошуки тривають (двоє можуть бути під завалами, до пошуку залучені наші підрозділи ДСНС). Одна людина госпіталізована, її стан стабільний.
«На жаль, внаслідок землетрусу загинули п’ятеро громадян України, зокрема родина із Запоріжжя. Посольство вживає заходів задля підготовки репатріації тіл загиблих», - поінформував речник.
Невдовзі дипломати планують евакуювати із постраждалого південного регіону 22 українських громадян, зауважив він.
Кількість загиблих у Туреччині та Сирії внаслідок землетрусів, що сталися 6 лютого, перевищила 37,7 тисячі. Станом на сьогодні українські рятувальники обстежили понад 300 будівель у Туреччині в пошуках ознак життя.
Фото: АА