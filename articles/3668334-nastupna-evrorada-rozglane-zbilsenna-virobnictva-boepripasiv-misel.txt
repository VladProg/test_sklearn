Наступна Європейська рада, яка має відбутися у березні, окремо розгляне шляхи підвищення рівня промислового співробітництва між країнами-членами для збільшення виробництва боєприпасів, поповнення національних запасів та постачання в Україну.

Про це на пресконференції за підсумками Спеціального саміту ЄС сказав Президент Європейської ради Шарль Мішель, повідомляє кореспондент Укрінформу.

«Сьогодні ми розглянули питання щодо запасів боєприпасів. Це обговорення відобразило послання, доведене Президентом Зеленським. Ідея полягає в тому, щоб на саміті у березні досягти прогресу з точки зору нашого промислового співробітництва та здатності поставляти наші оборонні системи разом із боєприпасами», - сказав Мішель.
Відповідаючи на уточнюючі запитання журналістів, він зауважив, що пропозицію щодо розгляду цього питання під час наступного планового саміту ЄС внесла Прем’єр-міністр Естонії Кая Каллас, і ця пропозиція зустріла широку підтримку серед усіх європейських лідерів, які взяли участь у засіданні Європейської ради.
«Ми відчули широку підтримку, готовність діяти разом, європейським шляхом, принаймні з тими країнами, які будуть дотримуватися цього підходу, з метою налагодження співробітництва у промисловому секторі. Ми маємо переконатися, що можемо прискорити виробництво боєприпасів, щоб виконати необхідні зобов’язання та поповнити наші склади. Це саме той шлях, яким ми діятимемо, щоб наступна Європейська рада дозволила винести більш оперативні та більш конкретні пропозиції на стіл переговорів», - додав Мішель.
Як повідомлялося, з початку російського вторгнення в Україну ЄС почав надавати Україні суттєву політичну, економічну, гуманітарну та військову допомогу. Вперше в історії ЄС виділив Україні військову допомогу на суму 3,6 мільярда євро. Разом із внесками країн-членів, включаючи постачання Україні озброєння та боєприпасів, рівень європейської військової допомоги Україні в боротьбі з російською агресією сягає 12 мільярдів євро.
Внаслідок високої інтенсивності бойових дій в Україні деякі європейські країни відзначили поступове спустошення складів зброї та наголосили на необхідності нарощування європейського виробництва зброї та боєприпасів як для поповнення національних арсеналів, так і для продовження військової підтримки України.
Фото: European Union