Космічний телескоп James Webb допоміг астрономам виявити шість масивних галактик, які з’явилися близько 600 мільйонів років після Великого вибуху, який створив Всесвіт.

Як передає Укрінформ, про це повідомляє Sky News.
Великий вибух — фізико-космологічна теорія про ранню стадію еволюції Всесвіту з надзвичайно щільного та гарячого стану, який існував приблизно 13,8 мільярда років тому.
«Хоча більшість галактик у цю епоху все ще малі й лише поступово збільшуються з часом, є декілька «монстрів», які швидко збільшуються. Ми були приголомшені цим викриттям», - заявив дослідник Іво Лаббе з австралійського Технологічного університету Свінберна.

За даними астрономів, ці шість галактик важать у мільярди разів більше, ніж Сонце. Проте вважається, що вони надзвичайно компактні, при цьому вміщуючи стільки ж зірок, скільки наша галактика Чумацький Шлях.
Зазначається, що на відміну від свого попередника Hubble, телескоп James Webb більший і потужніший, і має ширші можливості.
Він також може бачити крізь хмари пилу за допомогою інфрачервоної камери й знаходити раніше невідкриті галактики.
Вчені сподіваються зрештою виявити перші галактики та зірки, що утворилися після створення Всесвіту 13,8 мільярда років тому.
Як повідомляв Укрінформ, найпотужніший телескоп "Джеймс Вебб" (James Webb) вартістю 10 мільярдів доларів був запущений у космос наприкінці грудня 2021-го року. Серед ключових цілей обсерваторії – вивчення перших екзопланет, зірок-піонерів.