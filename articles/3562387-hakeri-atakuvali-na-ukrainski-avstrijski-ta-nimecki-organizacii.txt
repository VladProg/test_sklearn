Урядова команда реагування на комп'ютерні надзвичайні події України CERT-UA, яка діє при Держспецзв'язку, попереджає про атаку хакерів на українські, австрійські та німецькі організації.

Як передає Укрінформ, про це Держспецзв'язку повідомляє у Телеграмі.
30 і 31 серпня зафіксовано масові розсилання електронних листів із темами "Технічне креслення" ("Technisches Zeichnen") серед українських, австрійських та німецьких організацій.
У вкладенні до електронного листа міститься IMG-файл (наприклад, "Технічне креслення.img") з однойменним CHM-файлом. У результаті його відкриття на пристрій зрештою буде завантажена шкідлива програма AgentTesla.
Фахівці зазначають, що аналогічні розсилання також було зафіксовано 11 серпня – тоді електронні листи містили вкладення і тему з назвою "Договірна документація".
Як повідомляв Укрінформ, протягом шести місяців від початку повномасштабного російського вторгнення ворожі хакери атакували Україну 1123 рази.