В Ужгороді відкрили виставку ескізів до постановки Лисенка «Тараса Бульба» Харківської опери



Про це повідомили у Фейсбуці Ужгородського скансену, передає Укрінформ.
«У Закарпатському музеї народної архітектури та побуту відкрилась виставка ескізів сценографії та костюмів до постановки опери М. Лисенка «Тарас Бульба» Харківського національного академічного театру опери та балету ім. М.В. Лисенка», - йдеться в повідомленні.
Як повідомляється, виставка – це черговий захід культурно-мистецьких закладів центральної, східної та південної України. Саме ці регіони в умовах війни опинились в епіцентрі бойових дій, зазнаючи величезних руйнувань та втрат.
«Ворог намагається нищити нашу культуру, ідентичність. Але поряд із ЗСУ заклади культури боронять нашу країну на своєму «культурному фронті». Не маючи змоги продовжувати роботу на окупованих територіях, а також в зонах активних бойових дій, заклади або їх окремі співробітники всілякими способами продовжують свою роботу в інших регіонах України», - зазначили в Ужгородському скансені.
За словами організаторів, запропонована виставка стала можливою завдяки Тарасу Селіхову, керівнику музично-виставкового відділу Харківського національного академічного театру опери та балету ім. М.В. Лисенка, який сформував експозицію.
Зазначається, що автором ескізів є Григорій Батій (22.02.1929 – 03.02.2015) – художник театру, член НСХУ (1967), заслужений художник України (2003).

Як повідомляється, Харківський театр – це перший український театр опери та балету, був відкритий у жовтні 1925 р.
Впродовж своєї історії театр став потужним центром українського авангарду. З початком російської агресії, незважаючи на всю складність ситуації, коли частина колективу опинилася за межами міста і навіть країни, театр продовжив працювати. Була ініційована серія концертів у бомбосховищах та безпечних концертних майданчиках Харкова. Також створений проєкт «Схід Опера: долаючи відстань» - це своєрідний гуманітарний тур країнами Європи, що покликаний познайомити європейську публіку з одним із провідних мистецьких колективів України.