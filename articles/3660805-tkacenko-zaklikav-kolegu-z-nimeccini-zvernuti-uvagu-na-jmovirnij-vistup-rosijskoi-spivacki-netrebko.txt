Міністерство культури та інформаційної політики України направило листа міністру ФРН з питань культури та медіа із проханням звернути увагу на запланований виступ у Німеччині російської співачки Анни Нетребко.


Про це глава МКІП Олександр Ткаченко заявив в ефірі телемарафону, передає Укрінформ.
«Нам доводиться відстежувати, на жаль, такі випадки постійно. От сьогодні ми направили листа до моєї колеги у Німеччину щодо ймовірно виступу там Нетребко на одному з заходів, на якому будуть представлені в тому числі й українські виконавці», - сказав Ткаченко.
За його словами, деякі країни на початку повномасштабного вторгнення росії в Україну активно ухвалювали рішення про припинення співпраці з артистами з країни-агресора, але росіяни почали говорити, що вони проти війни. Це стало приводом для декого, в тому числі й серед європейських партнерів, давати їм якісь майданчики.
«Ми активно разом із нашими дипломатами виступаємо проти. Робимо це публічно. Я думаю, що, як говорив міністр культури Литви Сімонас Кайріс, про те, що необхідно накласти карантин до моменту нашої перемоги на виступи російських артистів, стане загальною практикою. І нам не доведеться їх висмикувати кожен раз, коли вони десь з'являються на європейських аренах», - сказав глава МКІП.
Раніше у МКІП вже наголошували на тому, про те, що Міжнародна робоча група з питань санкцій проти рф підготувала перелік індивідуальних обмежень стосовно російських пропагандистів.
Як повідомляв Укрінформ, днями у Відні скасували концерт російського піаніста Дениса Мацуєва, який підтримує агресію рф проти України.
Влада німецької федеральної землі Гессен та її столиці – міста Вісбаден – виступила проти участі російської оперної співачки Анни Нетребко у фестивалі в травні 2023 року. А в липні 2022 року концерт Нетребко у Штутгарті було скасовано без можливості перенесення дати через відмову земельної компанії нерухомості та будівництва Баден-Вюртемберга. Перед тим Нетребко звільнили з Метрополітен-опера в Нью-Йорку.