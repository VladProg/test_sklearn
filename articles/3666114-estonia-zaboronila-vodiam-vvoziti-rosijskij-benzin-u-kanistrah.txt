Естонія з 6 лютого заборонила водіям ввозити на територію країни бензин у каністрах з росії.

Про це повідомляє Укрінформ із посиланням на сайт уряду країни.
«Нафтопродукти з росії забороняється з 6 лютого купувати, ввозити та передавати», – сказала керівник служби із заборон і обмежень, що представляє сферу захисту суспільства при митному відділі Податково-митного департаменту Пірет Тінкус.
За її словами, паливо, яке використовується для механічних транспортних засобів, також входить до списку заборонених товарів.
«На сьогодні приблизно у 80% легкових автомобілів при першому перетині кордону з Естонією є 10-літрова каністра з паливом, крім стандартного заправленого паливного бака в машині», - додала вона.
Виходячи з правових актів, мешканець Європейського союзу має право купити паливо в росії у разі, якщо воно необхідне для завершення поїздки та повернення на територію Європейського союзу. За словами Тінкус, це означає, що пасажир має право ввозити до Європейського союзу паливо, яке знаходиться в стандартному паливному баку транспортного засобу і яке призначене для використання в ньому.
«До Європейського союзу забороняється ввозити паливо в каністрі, яке було куплено в росії, оскільки таке ввезення не відповідає основній меті, тобто завершенню поїздки», – сказала Тінкус, звернувши увагу на те, що заборона на ввезення товарів у каністрах під час в'їзду з росії діє однаково у всіх країнах Балтії та у Фінляндії.
Як раніше повідомляло агентство, 5 лютого набуло чинності ембарго на морські поставки нафтопродуктів із росії до Європейського Союзу та цінові обмеження на них, запроваджені ЄС і країнами Групи семи.