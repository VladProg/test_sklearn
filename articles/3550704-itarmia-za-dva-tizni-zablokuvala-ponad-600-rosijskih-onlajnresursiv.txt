Українська ІТ-армія з 1 по 14 серпня заблокувала понад 600 онлайн-ресурсів російської федерації.

Як передає Укрінформ, про це повідомляє пресслужба Міністерства цифрової трансформації України у Телеграмі.
Зазначається, що за перші два тижні серпня ІТ-армія заблокувала онлайн-ресурси Пошти росії. Потужна кібератака повністю паралізувала роботу національного поштового оператора рф. Неможливо було скористатися поштовими послугами, відправити або отримати посилку тощо.
"Кіберудар паралізував роботу державної пошти та не допустив дохід, який міг поповнити бюджет країни й виготовити чергову ворожу ракету", - додають у Мінцифри.
Також було заблоковано Пенсійний фонд рф. Через кіберудари родини військових не отримали виплати та компенсації за своїх живих або неживих військових, які брали участь у війні проти України.
ІТ-армія атакувала сервіси онлайн-банкінгу і клієнти багатьох російських банків не змогли провести бажані фінансові операції зі смартфона. Також були атаковані платформи для відеозв'язку, які росіяни створили на заміну популярних сервісів, що покинули ринок рф.
Як повідомляв Укрінформ, від початку повномасштабної війни проти України росія здійснила 796 кібератак проти України.