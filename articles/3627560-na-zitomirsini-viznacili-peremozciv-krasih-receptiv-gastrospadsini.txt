На Житомирщині визначили переможців кращих старовинних рецептів за проєктом «Гастроспадщина».

Про це повідомляє Суспільне з посиланням на методиста обласного центру народної творчості Анастасію Сегеду, передає Укрінформ.
«На Житомирщині визначили переможців обласного конкурсу старовинних рецептів «Гастроспадщина»… відібрали понад 20 рецептів, а опублікували 13. Важливо було, щоб рецепт підходив під гастроспадщину області та містив старовинну технологію приготування й якусь цікавинку», - зазначила Сегеда.
За рішенням конкурсної комісії, перше місце посіла Бердичівська територіальна громада з рецептом Огіївських «Блятників».

«Блятники, вочевидь, отримали свою назву від частини ткацького верстата – блята, за допомогою якого накручували ці вироби з тіста у вигляді спіральок», - пояснюють організатори конкурсу.
Друге місце поділили між собою Бердичівська територіальна громада з рецептом «Колотухи – Чорної і Білої» та Попільнянська громада з рецептом «Помідорів квашених у пшениці».
До трійки переможців також увійшов рецепт «Киселя» з цукрових буряків від Баранівської територіальної громади.
Фото: Zhytomyr regional centre of folk art