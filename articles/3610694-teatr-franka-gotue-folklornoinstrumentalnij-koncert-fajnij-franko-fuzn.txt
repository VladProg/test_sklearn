Національний академічний драматичний театр імені Франка готує фольклорно-інструментальний концерт «Файний Франко Ф'южн» в межах пошуку нових форматів спілкування з глядачем.

Про це Укрінформу повідомили у театрі.
«Сьогодні театр не лише грає вистави, а й здійснює показ концертних програм, серед яких першою була «Музи не мовчать». Нинішній концерт «Файний Франко Ф'южн», прем’єра якого планується на 24 листопада, продовжує лінію мистецького пошуку театру і має намір подарувати глядачам яскраві емоції і чудову музику в несподіваному звучанні», - зазначили в Національному академічному драматичному театрі імені Івана Франка.
Режисер-постановник дійства Давид Петросян, головний хормейстер Сусанна Карпенко, головний диригент Олександр Кохановський.
У програму включені українські та кримськотатарські традиційні старовинні наспіви, авторські композиції на основі фольклорного мелосу Олександра Кохановського, Сусанни Карпенко, Станіслава Мороза, джазові імпровізації на теми українських народних пісень.
«Це дуже цікавий проєкт. Концерт «Файний Франко Ф'южн» складатиметься з двох компонентів: під орудою головного хормейстра театру Сусанни Карпенко - створюється частина автентичних пісень, які звучатимуть або акапельно, або в оркестровому супроводі. Вона зробила багато аранжувань сама, займалася підбором матеріалу, компіляцією творів. Також до програми долучаться музиканти, які працюють в оркестрі театру, з джазовими композиціями», - зазначила одна з виконавиць, актриса театру народна артистка України Тетяна Міхіна.
За її словами, музичні композиції дуже насичені, яскраві, а номери мають безліч поворотів та дуже цікаву драматургію. Хормейстер розкладає їх на багатоголосся, тому всі пісні дуже об’ємні, а тексти - вкрай чутливі.
«Такий формат досить рухливий, тож із ним можна виходити і за межі театру. Можливо, ми б тоді ще когось надихнули, бо в цих піснях справді глибоке українське коріння», - переконана Міхіна.
Співають виключно "франківці": Ксенія Баша, Акмал Гурєзов, Іван Залуський, Віра Зінєвіч, Сусанна Карпенко, Тетяна Міхіна, Олександр Форманчук, Мальвіна Хачатрян, Дмитро Чернов, Роман Ясіновський.
Ролі виконують актори театру Катерина Гданська, Сергій Гданський, Анна Дацька, Олександр Казіміров, Данило Колокольніков, Андрій Коляда, Михайло Мищій, Михайло Омельченко, Іван Пташник, Володимир Сінчук, Міла Степанова.