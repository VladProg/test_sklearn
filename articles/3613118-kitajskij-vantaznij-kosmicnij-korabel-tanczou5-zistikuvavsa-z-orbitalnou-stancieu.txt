Вантажний космічний корабель "Тяньчжоу-5", який доставляє вантажі для китайської космічної станції, успішно зістикувався з нею.

Як передає Укрінформ, про це повідомляє Сіньхуа з посиланням на Канцелярію програми пілотованої космонавтики Китаю (CMSA).
"Тяньчжоу-5" провів швидке автоматичне зближення та стикування із заднім стикувальним вузлом основного модуля "Тяньхе".

"Китайські космонавти, які перебувають на борту космічної станції, вперше наживо спостерігали за стикуванням вантажного корабля", - йдеться в повідомленні.

Відзначається, що під час цієї місії швидке автоматичне зближення та стикування було завершено приблизно за дві години.
Як повідомлялося, Китай у суботу вранці запустив вантажний космічний корабель "Тяньчжоу-5" для доставки вантажів на космічну станцію "Тяньгун", будівництво якої, як очікується, буде завершено цього року.
Фото: Xinhua