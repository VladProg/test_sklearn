Студія Animagrad (FILM.UA Group) презентувала основний трейлер анімаційної стрічки “Мавка. Лісова пісня”.

Як передає Укрінформ, про це Державне агентство України з питань кіно повідомляє у Фейсбуці.
“За місяць до національної кінопрем’єри студія Animagrad (FILM.UA Group) презентує другий трейлер анімаційної стрічки. Новий зимовий образ Мавки, неймовірні фантазійні локації, натхненні українськими краєвидами, вже улюблені та незнайомі анімаційні герої, запекла битва між Світом Людей та Світом Лісу — усе це у новому відео”, - йдеться у повідомленні.

Відео: Держкіно, Facebook
У трейлері вперше пролунає саундтрек “Мова Вітру” у виконанні Христини Соловій та Артема Пивоварова. Артисти разом написали текст до пісні, а Пивоваров створив музику. Прем’єра композиції та кліпу відбудеться 14 лютого, до Дня закоханих.
За словами креативного продюсера проєкту Анни Єлісєєвої, на початку роботи над мультфільмом “Мавка” розробники прагнули адаптувати “Лісову пісню” Лесі Українки для сімейної анімації. Також розробники прагнули зробити щасливим фінал, порушити релевантні сьогоденню теми, як, наприклад, екологічні питання.
“Та ми навіть не уявляли, наскільки сильно сюжет перегукуватиметься з подіями, які спіткали кожного українця у 2022 і тривають нині. Проте ми віримо, що, як у нашому мультфільмі, так і у житті, світло обов'язково переможе темряву, і любов здолає зло”, - зауважила Єлісєєва.
Анімаційний фільм створено за підтримки Держкіно та Агентства США з міжнародного розвитку (USAID Ukraine - USAID Україна). Кінотеатральну дистрибуцію здійснює FILM.UA Distribution та Kinomania Film Distribution. Генеральним медіапартнером проєкту є канал “1+1”.
Як повідомляв Укрінформ, анімаційний фільм "Мавка. Лісова пісня" виходить у вітчизняний кінопрокат 2 березня.
Фото: @MAVKA.MOVIE, Фейсбук