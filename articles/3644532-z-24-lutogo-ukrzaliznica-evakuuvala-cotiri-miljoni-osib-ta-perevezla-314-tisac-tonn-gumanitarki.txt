З початку повномасштабного воєнного вторгнення потягами АТ «Укрзалізниця» евакуйовано понад 4 млн людей з лінії вогню, а також перевезено 314 тисяч тонн гуманітарної допомоги.

Про це повідомив віцепремʼєр-міністр з відновлення – міністр розвитку громад, територій та інфраструктури Олександр Кубраков у Фейсбуці, передає Укрінформ.
«Укрзалізниця набула нового значення для України. #Залізні евакуювали понад 4 мільйонів людей з лінії вогню, більше сотні тисяч домашніх тварин, перевезли 314 тисяч тонн гуманітарної допомоги», - зазначив він.
Водночас український міністр подякував кожному залізничнику «за міць і стійкість», а також наголосив, що вже стали «незамінною частиною обороноздатності нашої країни».

Як повідомлялось, з 24 лютого по 26 грудня загинули 303 працівники АТ «Укрзалізниця», які виконували свою роботу в умовах російської агресії.