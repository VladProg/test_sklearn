Українському письменнику, перекладачеві і музиканту Сергію Жадану присудили Премію миру німецьких книгарів 2022.

Як передає Укрінформ, про це Міністерство культури та інформаційної політики України повідомляє у Телеграмі.
«Зазвичай премію присуджують особистості, яка «своєю діяльністю у галузях літератури, науки і мистецтва зробила видатний внесок в утвердження ідеї миру». Призовий фонд складає €25 000», - ідеться в повідомленні.

У МКІП зазначили, що Жадан отримав нагородження за свою видатну мистецьку творчість та за гуманну позицію, з якою він, ризикуючи життям, повертається до людей на війні та допомагає їм.
Раніше премію вже отримували Мартін Бубер, Герман Гессе, Карл Ясперс, Януш Корчак, Лешек Колаковскі, Астрід Ліндрен, Сюзан Зонтаг, Орхан Памук, Маргарет Етвуд.
Як повідомляв Укрінформ, у жовтні Жадан отримав премію імені Серхіо де Молла, яку в Польщі присуджують за вагомий внесок у боротьбу за права людини. Грошову складову премії митець інвестує в оборону Харкова.