Парламентарії країн-учасниць ОБСЄ під час зимової сесії ПА ОБСЄ 23-24 лютого у Відні зосередяться на повномасштабній війні росії проти України, що триває вже рік.

Як передає Укрінформ, про це повідомляється на сайті Парламентської асамблеї ОБСЄ.
"Цього року темою загальних дебатів 24 лютого буде "Один рік: Продовження повномасштабної війни росії проти України". У дебатах візьмуть участь спеціальні представники ПА ОБСЄ: з питань Східної Європи Даніела де Ріддер, з питань парламентського діалогу щодо України Райнгольд Лопатка, з питань політичних в'язнів Стів Коен, а також голова спеціального комітету ПА ОБСЄ з питань міграції Марк Прітчард та спеціальний доповідач з питань воєнних злочинів в Україні Джон Віттінгдейл", - йдеться у повідомленні.
Відповідно до порядку денного, 22-е зимове засідання Асамблеї відкриється вранці 23 лютого промовами президента Національної ради Австрії Вольфганга Соботки, президентки Парламентської асамблеї ОБСЄ Маргарити Седерфельт та чинного голови ОБСЄ, глави МЗС Північної Македонії Буяра Османі та генеральної секретарки ОБСЄ Гельґи Шмід.
Також у четвер пройдуть засідання трьох загальних комітетів та низка сайд-івентів. Зокрема, під час засідання комітету з політичних питань та безпеки відбудуться спеціальні дебати, присвячені річниці триваючої війни росії проти України та розумінню ролі ОБСЄ.
У пресслужбі ПА ОБСЄ пояснили, що дата зимової сесії – в річницю повномасштабного вторгнення рф в Україну – була обрана без умислу.
"Відповідно до правил процедури Асамблеї та згідно з багаторічною практикою проведення зимової сесії у четвер і п'ятницю четвертого тижня лютого, засідання ПА ОБСЄ припадає на першу річницю повномасштабного вторгнення російської федерації в Україну. Минулого року засідання співпало з перетином російськими військами кордону України, що спонукало парламентарів висловитися переважною більшістю голосів проти вторгнення", - йдеться у повідомленні.
У пресслужбі ПА ОБСЄ підтвердили, що у зимовій сесії ПА ОБСЄ у Відні очікується участь російських та білоруських депутатів. Також зазначається, що угода між Австрією та ОБСЄ про штаб-квартиру "вимагає від Австрії сприяти в'їзду делегацій держав-учасниць на засідання ОБСЄ, а це означає, що видача віз є не питанням розсуду, а питанням юридичного зобов'язання".
"Отже, очікується, що в зимовій сесії візьмуть участь делегації росії та білорусі. У пресрелізі, опублікованому минулого тижня, міністерство закордонних справ Австрії роз'яснило, що "необхідні візи будуть дійсні лише на території Австрії і обмежені терміном проведення зимової сесії Парламентської асамблеї ОБСЄ", - заявили у пресслужбі ПА ОБСЄ.
Як повідомляв Укрінформ, Верховна Рада ухвалила проєкт постанови, у якій звернулася до Парламентської Асамблеї ОБСЄ та парламентів її держав-учасниць із закликом "затвердити зміни до Правил процедури Асамблеї, які б передбачали призупинення повноважень членів ПА ОБСЄ, представників парламентів держав-учасниць, які порушують принципи ОБСЄ та вчиняють акт збройної агресії проти іншої держави-учасниці Організації, прийняти рішення про таке призупинення повноважень у відношенні членів парламентських делегацій російської федерації та республіки білорусь, а також продовжити подальше реформування Організації.
Також Рада закликала утриматися від спільної роботи з представниками російської федерації та республіки білорусь у статутних органах Асамблеї; звернутися парламентам держав-учасниць до своїх урядів з проханням застосувати візові обмеження до членів парламентів російської федерації та республіки білорусь, які знаходяться під санкціями Європейського Союзу; визнати російську федерацію державою-терористом та посилити санкційний тиск на неї.