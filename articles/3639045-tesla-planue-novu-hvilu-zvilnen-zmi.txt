Компанія Tesla, яка належить Ілону Маску та займається виробництвом і продажами електрокарів, планує нову хвилю скорочень.

Як передає Укрінформ, про це повідомляє Electrek.
За словами співрозмовників видання, нова хвиля звільнень відбудеться вже в першому кварталі 2023 року. Компанія також тимчасово планує не набирати нових співробітників.
Наразі ще не до кінця зрозуміло, наскільки значним буде це "заморожування" найму людей, оскільки Tesla все ще планує розширити виробництво.
Зазначається, що ця новина з'явилася на тлі відомостей про падіння акцій Tesla упродовж цього року, попри те, що фінансові показники компанії досягають нових рекордів практично кожного кварталу.
Як повідомляв Укрінформ, минулого тижня генеральний директор компанії Tesla Ілон Маск продав ще близько 22 млн акцій свого бізнесу з виробництва електромобілів на суму близько 3,6 млрд дол.