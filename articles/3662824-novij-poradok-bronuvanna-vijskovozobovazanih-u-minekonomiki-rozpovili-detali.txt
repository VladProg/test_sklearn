Кабінет Міністрів ухвалив новий порядок бронювання військовозобов’язаних та критерії визначення підприємств, критично важливих для функціонування економіки.


Як передає Укрінформ, про це повідомляє пресслужба Мінекономіки.
«Ухвалена Постанова про бронювання - це зважене спільне рішення Генерального Штабу Збройних сил України, міністерств оборони, економіки, розвитку громад та територій, інших міністерств та відомств, включно з галузевими, а також українського бізнесу. Запровадження нового Порядку дозволить виконати два ключових для країни завдання. По-перше, забезпечити обороноздатність країни, зберегти та посилити потенціал ЗСУ. Тому Порядком введено обмеження щодо бронювання на рівні 50% від кількості військовозобов'язаних в тому чи іншому органі влади, установі, підприємстві. По-друге, гарантувати стабільну роботу економіки», - зазначила перший віцепрем’єр-міністр - міністр економіки України Юлія Свириденко.
Згідно з Порядком бронюванню підлягають керівники та заступники, а також 50% від кількості (на дату подання списку) військовозобов'язаних працівників що працюють: на підприємствах, в установах і організаціях, яким встановлено мобілізаційні завдання, на підприємствах, які здійснюють виробництво товарів, виконання робіт необхідних для забезпечення потреб ЗСУ, а також на підприємствах, в установах і організаціях, які є критично важливими для функціонування економіки та забезпечення життєдіяльності населення в особливий період.
У разі наявності обґрунтованої потреби кількість військовозобов’язаних, які підлягають бронюванню, може перевищувати 50% кількості військовозобов’язаних підприємства, установи і організації на дату подання списку.
Військовозобов’язані керівники підприємств, установ і організацій та їх заступники, а також працівники підприємств, установ і організацій паливно-енергетичного комплексу, перелік яких затверджує Міненерго, підлягають бронюванню незалежно від військового звання, віку та військово-облікової спеціальності. Також до підприємств, установ і організацій паливно-енергетичного комплексу, перелік яких затверджує Міненерго, не застосовуються обмеження щодо кількості військовозобов’язаних.
Для забезпечення стабільної роботи органів державного управління бронюванню підлягають співробітники, що перебувають на політичних посадах в держорганах, держслужбовці категорії «А» та «Б», керівники держорганів, органів держуправління, юрисдикція яких поширюється на всю територію України, та їх заступники, керівники самостійних структурних підрозділів таких органів та їх заступники, працівники патронатних служб, працівники органів місцевого самоврядування першої-четвертої категорії та 50% від кількості військовозобов'язаних інших працівників органів держвлади та місцевого самоврядування.
Для того, щоб підприємство було визнано критично важливим, воно має відповідати принаймні трьом з семи критеріїв: загальна сума податків, зборів, платежів до державного і місцевих бюджетів (крім митних) перевищує еквівалент 1,5 млн євро, сума надходжень в іноземній валюті (крім кредитів і позик) перевищує 32 млн євро, стратегічне значення для економіки і безпеки держави, важливе значення підприємства для галузі національної економіки або забезпечення потреб територіальної громади, відсутність заборгованості по сплаті ЄСВ, розмір середньої заробітної плати застрахованих осіб-працівників по підприємству за останній календарний квартал - не менше середньої заробітної плати по регіону за звітний період, а також підприємство має бути резидентом Дія Сіті.
Як повідомляв Укрінформ, Кабінет Міністрів схвалив постанову, яка забороняє на час війни виїзд чиновників за кордон без поважних причин.