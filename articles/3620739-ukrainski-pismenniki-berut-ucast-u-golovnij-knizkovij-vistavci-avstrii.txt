У столиці Австрії у середу ввечері відбулося урочисте відкриття книжкової виставки-ярмарку Buch Wien.

Як передає власний кореспондент Укрінформу, головний виставковий захід австрійської книжкової індустрії триватиме до 27 листопада.
На площі більш як 12 тис. кв. м розмістилися понад 350 видавництв з 25 країн. Виставка пропонує відвідувачам широку програму – на шести сценах у виставковому центрі Messe Wien та на численних локаціях Відня пройдуть близько 400 заходів.






У Відні відкрилася найбільша в Австрії книжкова виставка / Фото: Василь Короткий, Укрінформ


































У них візьмуть участь австрійські та закордонні письменники, а також відомі експерти в різних галузях. Окрім літературної програми, на Buch Wien відбудуться дебати за участі представників наукової, політичної та бізнесової сфер.
Тема російського повномасштабного вторгнення в Україну також у центрі уваги виставки-ярмарку – у день відкриття на головній сцені відбулася панельна дискусія, присвячена загарбницькій війні рф, її наслідкам та реакції цивілізованого світу. Одним зі спікерів панелі стала письменниця Мар’яна Гапоненко, уродженка Одеси, яка тривалий час живе в Австрії та Німеччині і пише німецькою мовою.
25 листопада з відвідувачами поспілкується Юрій Андрухович, а 26-го тут влаштують подіумну дискусію "Українські письменники під час війни" з Андрієм Курковим та презентацію книжки й бесіду з молодою українською письменницею Олесею Яремчук.