Через рік після вторгнення росії в Україну путін зазнає стратегічної поразки, а російська армія несе величезні втрати.

Як передає власний кореспондент Укрінформу, про це заявив старший військовий радник делегації Великої Британії в ОБСЄ Ян Стаббс під час засідання Форуму з безпекового співробітництва у середу у Відні.
На початку свого виступу британський дипломат нагадав про те, що росія неодноразово брехала про справжню мету незвичайного нарощування військ на кордонах України і в незаконно анексованому Криму. Він підкреслив, що росія не лише проігнорувала свої зобов'язання за Віденським документом ОБСЄ, а й "використала цей інструмент з розбудови довіри і безпеки для підтримки дезінформаційної кампанії і підготовки до вторгнення".
"росія заявляла, що війни не буде. Але росія вторглася в Україну і тим самим створила найбільшу кризу біженців і найбільшу війну в Європі з часів Другої світової", - заявив Стаббс.
На цьому тлі він нагадав, що Британія також неодноразово попереджала росію, що подальше військове вторгнення в Україну "буде величезною стратегічною помилкою". "путін намагався розділити і підірвати НАТО. Проте російські агресивні дії привели до того, що НАТО стало більш згуртованим і навіть сильнішим, готовим захищати кожен сантиметр території Альянсу", - підкреслив військовий представник Великої Британії в ОБСЄ.
Також він додав, що російське вторгнення "продемонструвало силу, рішучість і відданість мужнього українського народу, який захищає свою Батьківщину". За підтримки своїх друзів та партнерів Україна "продемонструвала, що спритність, винахідливість і чудове лідерство можуть мати руйнівний ефект проти так званої наддержави".
Британський дипломат звернув увагу на розв’язану російськими військовими хвилю насильства і злочинів та наголосив, що вчинені ними звірства "будуть великою моральною плямою на російській армії, і вони ніколи не будуть забуті". Він додав, що величезних втрат у розв’язаній путіним війні зазнав і російський народ.
"Хоча росія, може, й досягла певних тактичних успіхів, але вони дісталися російським військовим величезною ціною. Їх моральний стан – жалюгідний. Втрати – величезні, а у військах закінчуються основні види озброєння та боєприпасів. російські війська втратили значну частину своєї бойової потужності. Очевидно, що росія програє стратегічно і великою ціною для сімей загиблих у цій непотрібній війні. путін сильно прорахувався в Україні", - наголосив Стаббс.
На цьому тлі старший військовий радник делегації Великої Британії в ОБСЄ запевнив у продовженні підтримки "наших українських друзів, які борються за звільнення своєї Батьківщини".
"З кожним днем російські війська завдають все більше болю і страждань. Ми всі повинні визнати, що надання Україні підтримки, необхідної їй для захисту і витіснення росії з її суверенної території, є найшвидшим і єдиним шляхом до справедливого і тривалого миру. Суверенітет, територіальна цілісність і незалежність України будуть повністю відновлені", - підкреслив він.
Як повідомляв Укрінформ, заступниця Постійного представника України при міжнародних організаціях у Відні Наталія Костенко під час засідання Форуму безпекового співробітництва ОБСЄ заявила, що рішення розпочати повномасштабне вторгнення в Україну стало стратегічною катастрофою для російської федерації, але кремль поки відмовляється це визнавати і продовжує війну, не шкодуючи людських життів.