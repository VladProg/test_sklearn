Без міжнародної підтримки неможливо вести боротьбу з російською пропагандою, і Франція готова виступати лідером в питаннях інформаційної безпеки.

Про це міністр культури та інформаційної політики Олександр Ткаченко сказав під час брифінгу на тему: "Посилення міжнародної підтримки культури та медіа в Україні: результати візиту до Франції" в Медіацентрі Україна - Укрінформ.
"Ми бачимо за результатами досліджень наших колег в Європі, що російські наративи продовжують розповсюджуватись. Для цього існує не тільки формат офлайн, традиційний для телебачення, а й онлайн-платформи, ОТТ платформи. Без міжнародної підтримки і координації партнерів на Заході навряд чи обійдемось. З того, що розумію, саме французи готові виступати в тому числі лідерами в питаннях інформаційної безпеки", - сказав Ткаченко.
За його словами, це було б дуже доречно, зважаючи на вагомий вплив Франції не тільки в питаннях культури, а й в питаннях інформації.
Також Ткаченко зазначив, що під час візиту було підписано угоду з Лувром про запровадження аудіогідів українською мовою. Крім того, презентовано український проєкт про тисячолітню історію українського мистецтва- Ukraine. Out of blackout.
Як повідомлялося, дев'ятий пакет санкцій від Європейського Союзу заборонив мовлення на території ЄС російських медіа - "НТВ"/"НТВ Мир", "россия 1", "РЕН ТВ" та "Первый канал".