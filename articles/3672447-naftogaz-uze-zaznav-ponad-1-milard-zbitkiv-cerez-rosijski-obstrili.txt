НАК «Нафтогаз України» зазнала збитків на понад 1 мільярд доларів США через пошкоджену та зруйновану інфраструктуру внаслідок російських обстрілів.

Про це голова правління НАК «Нафтогаз України» Олексій Чернишов розповів в інтерв’ю NV, передає Укрінформ.
«Якщо говорити про гроші, то ми маємо збитків на понад 1 млрд доларів через пошкоджену чи зруйновану інфраструктуру. Одне з найбільших руйнувань – Шебелинський НПЗ, знищений резервуарний парк. Усі ці пошкодження знаходяться переважно на Харківщині, яка потерпає від обстрілів з початку повномасштабної війни», - зазначив очільник компанії.
Водночас Чернишов наголосив, що відбудувати зруйновану інфраструктуру цілком реально, але неможливо повернути людей, які загинули внаслідок обстрілів.
«Знаєте, всю цю інфраструктуру, заводи можна відновити. А ось людей — не повернути. На жаль, ми маємо втрати серед працівників, як на фронті, так і під час виконання робіт», - сказав Чернишов.
Як повідомлялось, НАК «Нафтогаз України» запропонувала банківському холдингу США J.P. Morgan розглянути можливості співпраці для втілення проєктів зі збільшення видобутку й ефективнішого транспортування та зберігання вуглеводнів, а також у сфері відновлюваної енергетики.