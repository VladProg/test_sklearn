Дочірня компанія Amazon Zoox заявила про вихід безпілотних транспортних засобів на громадські дороги Каліфорнії на вихідних, назвавши це «великим проривом для індустрії роботаксі».

Як передає Укрінформ, про це повідомляє France24.
«Це дивовижний етап для Zoox та індустрії автономних транспортних засобів у цілому», - сказала виконавчий директор компанії Айча Еванс.
Їздити на квадратних електромобілях зможуть лише штатні працівники компанії, які матимуть змогу користуватися послугою роботаксі у робочий час для подорожей між двома будівлями штаб-квартири Zoox, що знаходяться поблизу Сан-Франциско на відстані приблизно однієї милі (1,61 кілометра) одна від одної.
Послуга була протестована протягом вихідних і буде доступна для персоналу Zoox вже в наступні кілька місяців.
«Стати першим у світі пасажиром роботаксі без ручного керування на відкритій громадській дорозі… було одним із найяскравіших моментів у моєму житті. Я не можу дочекатися, коли всі відчують цю магію», - повідомив співзасновник Zoox і головний директор із технологій Джессі Левінсон.
Інші компанії, такі як дочірня компанія Alphabet Waymo та дочірня компанія General Motors Cruise, випробовують послуги роботаксі на обмежених територіях. Транспортні засоби цих компаній все ще створюються з елементами керування, щоб водії могли взяти керування на себе як запобіжний захід.
Як повідомляв Укрінформ, американська компанія Amazon отримала від влади офіційний дозвіл на створення власної мережі супутникового інтернету Kuiper.