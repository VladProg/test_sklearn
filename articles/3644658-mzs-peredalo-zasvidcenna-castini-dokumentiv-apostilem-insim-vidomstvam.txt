Частина документів, які раніше засвідчувало апостилем Міністерство закордонних справ, з 1 січня 2023 року будуть засвідчуватися Міністерством внутрішніх справ, Державною міграційною службою та Державною податковою службою.

Як передає Укрінформ, про це повідомила пресслужба МЗС.
У зовнішньополітичному відомстві нагадали, що 1 січня 2023 року набуває чинності п.1 постанови КМУ від 27.05.2022 №631 «Про внесення змін до пункту 1 постанови КМУ від 18.01.2003 р. №61».
З цієї дати МВС, ДМС і ДПС передбачено надання повноважень на проставлення апостилю на таких видах документів:
- Міністерству внутрішніх справ – на документах, що видаються Міністерством внутрішніх справ та його територіальними органами з надання сервісних послуг, крім документів, що стосуються сфери освіти та науки;
- Державній міграційній службі – на документах, що видаються Державною міграційною службою, її територіальними органами та територіальними підрозділами, що стосуються сфери міграції (імміграції та еміграції), у тому числі протидії нелегальній (незаконній) міграції, громадянства, біженців та інших визначених законодавством категорій мігрантів;
- Державній податковій службі України – на документах, що видаються Державною податковою службою та її територіальними органами.
«На перелічених вище типах офіційних документів МЗС апостиль більше не проставлятиме й повертатиме без розгляду документи, повноваження на засвідчення апостилем яких належать іншому органу», - попередили у зовнішньополітичному відомстві.
У МЗС зазначили, що деякі відомства, як і раніше, апостиль проставлятимуть. Зокрема:
- Міністерство освіти і науки – на офіційних документах, виданих Міністерством освіти і науки, центральними органами виконавчої влади, діяльність яких спрямовується та координується Кабінетом Міністрів через міністра освіти і науки, їх територіальними органами, закладами освіти, підприємствами, установами і організаціями, які надають послуги у сфері освіти і науки або провадять іншу діяльність, пов’язану з наданням таких послуг;
- Міністерство юстиції – на документах, що видаються органами юстиції, судами, державними архівними установами, органами виконання покарань та пробації; а також на документах, що оформляються нотаріусами України;
- Міністерство закордонних справ – на всіх інших видах документів.