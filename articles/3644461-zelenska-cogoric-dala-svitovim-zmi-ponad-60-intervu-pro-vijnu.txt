Перша леді України Олена Зеленська цього року дала світовим засобам масової інформації понад 60 інтерв’ю про війну.

Як передає Укрінформ, про це Зеленська повідомила в Телеграмі.
“Важкий останній день важкого року. Чергові російські обстріли мирних міст. Загиблі і поранені. І світ має знати про це: поки він готується до святкувань і запускає феєрверки – по нас росія випускає ракети. Понад 60 інтерв’ю дала світовим ЗМІ цього року. У кожному – свідчила про боротьбу України із загарбником, про загиблих і поранених, дітей і дорослих, захисників і всіх, хто щоденною працею й самим життям протистоїть агресорові”, - написала вона.

Зеленська подякувала журналістам за можливість говорити про подвиг України зі світом. “І кожному з них, хто говорить правду і протистоїть фейкам. Хто не шукає виправдань нападу і терору. Хто знає, що війна ближче, ніж здається. Хто доносить світові, що Україна бореться не просто за виживання – за спільні для всіх нормальних людей цінності. Хто особисто приїхав у ці тяжкі місяці до нас, щоб у всьому пересвідчитися”, - додала вона.
Також окремо перша леді висловила подяку українським журналістам, які на передовій з першого дня російського вторгнення. Які працюють на фронті чи під обстрілами рідних міст, редакцій, в умовах відключення електрики, тривоги за рідних, щоб співвітчизники і світ єдналися навколо правди.
“Моя скорбота за загиблими – українськими та іноземними – працівниками ЗМІ”, - написала Зеленська.
За її словами, у війни немає кордонів. “Але немає їх і у правди. З кожним її словом – правда перемагає. І переможе”.
Як повідомляв Укрінформ, у грудні дружина Президента України Олена Зеленська дала своє перше інтерв’ю радіо BBC.
Фото: Олена Зеленська