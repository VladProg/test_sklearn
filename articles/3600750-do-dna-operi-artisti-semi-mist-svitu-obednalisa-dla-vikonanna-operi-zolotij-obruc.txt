До Всесвітнього дня опери відбудеться онлайн прем’єра опери «Золотий обруч» українського композитора Бориса Лятошинського. Міжнародна творча відеокопродукція об’єднала оперних співаків із семи міст світу.

Про це у Фейсбуці повідомила пресслужба Львівської національної опери, передає Укрінформ.
«Ексклюзивно до Всесвітнього дня опери! Безпрецедентна міжнародна творча відеокопродукція на онлайн-платформі OperaVision задля підтримки української культури. Артисти семи міст світу обʼєдналися для виконання опери «Золотий обруч» українського композитора Бориса Лятошинського. Це перше таке масштабне виконання опери за межами України», - йдеться у повідомленні.
Проєкт став результатом співпраці митців із семи міст Європи та США: Гельсінкі, Львова, Лондона, Рима, Сан-Франциско, Варшави та Вашингтона. Зокрема, молоді артисти Львівської національної опери, Фінської національної опери, Королівського коледжу музики, Римського оперного театру, Опери Сан-Франциско та Польської національної опери виконають сцену з опери за мотивами повісті Івана Франка «Захар Беркут».
Як повідомляв в інтерв’ю Укрінформу генеральний директор Львівської національної опери Василь Вовкун, ідея створення міжнародної відеоопери «Золотий обруч» Бориса Лятошинського належить Асоціації оперних театрів «Опера Європа» та Міністерству культури та інформаційної політики України. Він наголосив, що завдяки цій роботі українська музика буде звучати на весь світ. І це «важливий інформаційний культурний посил та демонстрація солідарності з Україною».
Презентація відеопроєкту сьогодні о 20:00 (за Києвом).