Програма Grain From Ukraine набирає обертів. Зараз в порту «Чорноморськ» завантажується судно на Кенію.

Про це на брифінгу у порту «Чорноморськ» 18 лютого заявив міністр аграрної політики та продовольства Микола Сольський, передає кореспондент Укрінформу. Також порт відвідали, посли Чехії та Словенії в Україні.
«Зараз в порту «Чорноморськ» за програмою Grain From Ukraine завантажується судно на Кенію. Програма набуває обертів, в неї почали вірити у світі вона вже дає результати», - зазначив Сольський.
Балкер VALSAMITIS доставить 25 тисяч тонн пшениці до Кенії та 5 тисяч тонн до Ефіопії. Відправлення балкеру стало можливим завдяки підтримці Словенії та Чехії. Так, Уряд Словенії в рамках цієї ініціативи виділив для Кенії 1 млн євро, проінформував посол Томаж Менцін.
«Ми приєдналися до програми ще 26 листопада. Уряд Словенії виділив для підтримки населення в Африці 1 млн євро. Для нас дуже важливо брати участь у проекті, зокрема підтримувати фермерів і сільське господарство», - сказав Менцін.






З України до Кенії доправлять 25 тон зерна / Фото Ніни Ляшонок







































































































Посол Чехії Радек Матула запевнив, що їх країна і на політичному, і на фінансовому рівнях продовжить підтримувати програму.
«Ми підтримуємо ініціативу Grain From Ukraine на всіх рінях, зокрема на політичному та фінансовому. Російська агресія спрямована на страждання українців, а у світі була порушена продовольча безпека. Ініціатива Володимира Зеленського - своєчасна та необхідна. Ця ініціатива демонструє світу нейбадужість України до долі народів Африки», - сказав посол Чехії.

Також Матула додав, що Чехія підтримує Україну на всіх рівнях. Основними напрямками допомоги є постачання зброї, допомога в розвитку галузі енергетики, забезпечення гідних умов проживання українських біженців в Чехії та гуманітарна допомога.
«В Чехії ми віримо в перемогу України та готові брати участь в повоєнній відбудові країни. Також ми підтримуємо інтеграцію України до ЄС. Чехія бажає Україні миру. Але миру на ваших умовах!» - резюмував Матула.
Як відомо, програма Grain From Ukraine започаткована Володимиром Зеленським та реалізується за підтримки Всесвітньої продовольчої програми ООН. Вже понад 30 країн доєдналися до програми, а сума донатів складає майже 200 мільйонів доларів.
Сумарно в межах програми 110 тисяч тонн української пшениці вже отримали одні з найбільш соціально вразливих країн Африки – Ефіопія та Сомалі.
Україна закликає міжнародну спільноту вимагати від рф негайно припинити дії, що підривають Чорноморську зернову ініціативу, та не використовувати продовольство як зброю.