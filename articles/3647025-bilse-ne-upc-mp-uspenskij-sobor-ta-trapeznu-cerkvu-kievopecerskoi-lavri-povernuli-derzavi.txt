Комісія з приймання-передачі Успенського собору та Трапезної церкви Києво-Печерської Лаври від Української православної церкви (МП) до держави завершила свою роботу.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
"За підсумками роботи Комісії був підписаний відповідний Акт повернення будівель зі сторони УПЦ. Незважаючи на те, що на останнє засідання комісії не з’явився митрополит Павло, який мав підписати Акт, це не є перешкодою для повернення державного майна. Українська святиня має служити всьому українському народові, цього принципу ми і будемо притримуватись в подальшому", - написав Ткаченко.
Він зазначив, що Комісія розпочала свою роботу 2 січня цього року та займалася інвентаризацією майна, а також складанням акту технічного огляду двох будівель.
За його словами, робота Комісії забезпечила комплексний опис майна Успенського собору та Трапезної церкви, стан іконостасів та ікон, іншого майна, щоб повернути його балансоутримувачу.
В Комісію увійшли представники Національного заповідника, юридичної компанії «Міллер», УПЦ, МКІП.
Як повідомлялося, Предстоятель Православної церкви України митрополит Епіфаній вперше проведе богослужіння з нагоди Різдва Христового в Успенському соборі Києво-Печерської лаври.
Раніше МКІП рекомендував Лаврському заповідникові не продовжувати угоду з УПЦ МП на оренду Успенського собору й Трапезної церкви у Верхній Лаврі, термін якої сплив 1 січня 2023 року.
За словами міністра культури і інформаційної політики Олександра Ткаченка, майно Нижньої Лаври також пройде перевірку на правомірність його використання УПЦ МП. Результати перевірки вирішать подальшу долю монастирського комплексу.
29 грудня Ткаченко заявив, що перші результати щодо перевірки УПЦ МП на дотримання угод оренди Лаври зможе презентувати за місяць-два.