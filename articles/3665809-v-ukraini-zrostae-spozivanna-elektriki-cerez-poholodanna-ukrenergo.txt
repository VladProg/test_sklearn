В Україні поступово зростає споживання електроенергії через морози, більш стрімке зростання очікується 6 лютого із початком робочого тижня.

Як передає Укрінформ, про це Національна енергетична компанія “Укренерго” повідомляє у Телеграмі.
За інформацією Укренерго, після ремонту в мережу повернулись два блоки на теплових електростанціях. Водночас один блок виведено в аварійний ремонт. Також протягом майже всієї доби відбувається імпорт електроенергії з інших країн.
Дефіцит електроенергії дещо зменшився завдяки збільшенню виробництва, проте зберігається на суттєвому рівні. Наявний обсяг виробленої електроенергії все ще недостатній для покриття споживання у повному обсязі.
Вироблена електроенергія розподіляється на забезпечення процесів, необхідних для роботи енергетичної та критичної інфраструктури (водоканали, котельні, лікарні), а також на покриття потреб промисловості та населення. В Київській та Одеській областях є мережеві обмеження.
Причиною дефіциту електроенергії є пошкодження внаслідок російських ракетних та дронових атак електростанцій (генеруючі потужності) та високовольтної мережі. 13 ракетних та 15 дронових атак завдали значних пошкоджень об’єктам високовольтної мережі та електростанціям.
Ліміти споживання доведені до всіх областей. Обмеження будуть діяти, за винятком Київської та Одеської областей, лише з 16:00 до 20:00. В інший час доби обмеження споживання застосовувати не планується.
Внаслідок масштабної аварії на одній з підстанцій НЕК “Укренерго” в Одесі та прилеглих районах продовжують діяти аварійні відключення.
Разом з Одеською обласною військовою адміністрацією та обленерго фахівці Укренерго розробляють резервні схеми заживлення Одеси та прилеглих районів.
Ремонтні бригади Укренерго та обленерго цілодобово спільно працюють для усунення наслідків аварії в Одеській області та якнайшвидшого відновлення енергоживлення.
Як повідомляв Укрінформ, 5 лютого Київ, Київська область та Дніпропетровщина до 16:00 будуть без обмежень електроенергії. Ліміти споживання будуть застосовані лише з 16:00 по 20:00.