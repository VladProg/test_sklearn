Наша держава злагоджено реагує на кібератаки, які стали невіддільною складовою війни, розв'язаної росією проти України.

Як передає Укрінформ, про це у Фейсбуці повідомляє пресслужба Національного координаційного центру кібербезпеки.
«Сьогодні кібератаки – це повноцінна складова війни росії проти України. Завдяки ефективній координації та залученню всіх суб'єктів кібербезпеки ми змогли не просто протистояти агресору, а й стати успішним прикладом для всього світу. Адже розуміли можливу небезпеку, готувались та злагоджено відреагували на кібератаки ворога. Головна ціль зараз – зберегти цю цілісність та продовжувати системно підходити до процесу забезпечення кібербезпеки в Україні», – сказала керівник служби з питань інформаційної та кібербезпеки апарату РНБО України – секретар НКЦК Наталія Ткачук.
У своєму виступі в рамках IT-конференції Devoxx Ukraine вона розповіла про роль кіберскладової у загарбницькій війні, здобутки НКЦК та українських кібервоїнів. Також вона подякувала міжнародним партнерам і волонтерам, які стоять на боці України у світовій кібервійні.
Як повідомляв Укрінформ, 4 серпня заступниця міністра оборони Ганна Маляр повідомила, що в Україні відбудеться оборонний хакатон для забезпечення кібербезпеки держави.