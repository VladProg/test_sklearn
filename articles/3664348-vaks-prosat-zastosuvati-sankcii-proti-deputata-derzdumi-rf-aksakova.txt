Міністерство юстиції подало позов до Вищого антикорупційного суду України про застосування санкцій до депутата держдуми рф Анатолія Аксакова.

Як передає Укрінформ, про це повідомляє пресслужба Мін’юсту.
“Повідомляємо, що 30 січня 2023 року Міністерство юстиції України подало до Вищого антикорупційного суду позовну заяву про застосування санкції, передбаченої пунктом 1-1 частини 1 статті 4 Закону України «Про санкції», до Аксакова Анатолія Геннадійовича”, - ідеться в повідомленні.
Згідно з законом “Про санкції”, п. 1-1 ч. 1 ст. 4 передбачає застосування санкції у виді стягнення в дохід держави активів, що належать фізичній або юридичній особі, а також активів, щодо яких така особа може прямо чи опосередковано (через інших фізичних або юридичних осіб) вчиняти дії, тотожні за змістом здійсненню права розпорядження ними.
Як повідомлялося, раніше Міністерство юстиції України подало позов що Вищого антикорупційного суду про застосування санкцій у виді стягнення активів у дохід держави Ольги Ковітіді.