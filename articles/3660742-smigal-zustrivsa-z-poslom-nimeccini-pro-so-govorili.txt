Прем’єр-міністр Денис Шмигаль обговорив із послом Німеччини в Україні Анкою Фельдгузен посилення підтримки нашої країни.


Як передає Укрінформ, про це глава уряду повідомив у Телеграмі.
«Посилення підтримки України обговорили з послом Німеччини в Україні Анкою Фельдгузен. Учора ми провели перше засідання "фінансового Рамштайну" — мультидонорської координаційної платформи, концепцію якої окреслили на конференції відновлення в Берліні. Розраховуємо, що робота платформи забезпечить ритмічну фінансову підтримку України цього року», - зазначив Шмигаль.

Прем’єр-міністр передав слова подяки керівництву Німеччини за ухвалення важливих для України рішень: постачання додаткової батареї ЗРК Patriot та БМП Marder, а також бойових танків Leopard-2.
Як повідомляв Укрінформ, 25 січня Федеральний уряд Німеччини ухвалив рішення про надання Збройним силам України 14 основних бойових танків Leopard 2.
Рішення стало результатом інтенсивних консультацій, які відбулися з найближчими європейськими та міжнародними партнерами Німеччини.
Метою є швидко зібрати для України два батальйони танків Leopard-2.
Як перший крок Німеччина надасть 14 танків Leopard 2 A6 зі складів Бундесверу. Інші європейські партнери також передадуть машини Leopard 2.
Тренування українських екіпажів мають розпочатися найближчим часом у Німеччині. Пакет також передбачає логістику, боєприпаси та обслуговування системи.
Крім того, Німеччина надасть відповідні дозволи країнам-партнерам, які хочуть швидко доставити танки Leopard 2 зі своїх складів в Україну.