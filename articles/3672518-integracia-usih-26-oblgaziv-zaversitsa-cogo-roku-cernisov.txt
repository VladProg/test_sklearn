НАК «Нафтогаз України» планує до кінця 2023 року завершити інтеграцію 26 облгазів, які уряд передав в управління компанії у травні минулого року. Раніше вони належали олігарху Дмитру Фірташу.

Про це голова правління НАК «Нафтогаз України» Олексій Чернишов розповів в інтерв’ю NV, передає Укрінформ.
«Щодо облгазів: процес їх інтеграції вже розпочався. Ми створили підприємство «Газорозподільні мережі», яке буде забезпечувати розподіл газу в регіонах. Цей процес буде повністю стабілізований. Інтеграція усіх 26 облгазів завершиться цього року», - зазначив Чернишов.
Очільник компанії уточнив, що зараз основне завдання Нафтогазу полягає в тому, щоб забезпечити стабільне газо- та теплопостачання кожному споживачу.
«Є багато нарікань від людей у регіонах щодо, наприклад, некоректних розрахунків споживання газу. Ми маємо це припинити і побудувати якісний облік, і взагалі — комфортну систему взаємодії з клієнтами», - резюмував Чернишов.
Як повідомлялося, у травні суд передав Національному агентству з питань виявлення, розшуку та управління активами, одержаними від корупційних та інших злочинів (АРМА), 26 регіональних операторів газорозподільчих систем. Потім вони перейшли в управління Нафтогазу.
Вже у вересні 2022 року створено ТОВ «Газорозподільні мережі України». Компанія покликана налагодити єдину систему ефективного корпоративного управління та відбудувати взаємодію газорозподільних мереж країни шляхом реформування і модернізації.
У грудні 2022 року компанії передали державні газорозподільні мережі. Метою є упорядкування і гармонізація газорозподільної системи під єдиним брендом «Газмережі».