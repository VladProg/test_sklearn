Міністр молоді та спорту, президент Національного олімпійського комітету України Вадим Гутцайт під час онлайн-зустрічі з очільником Національного олімпійського комітету Польщі Анджеєм Красницьким обговорили нещодавно оприлюднену заяву МОК щодо можливості послаблення санкцій проти російських і білоруських спортсменів, аби за певних умов вони могли брати участь у міжнародних змаганнях та Олімпійських іграх-2024.

Міністр наголосив на незмінній позиції України щодо неможливості участі російських і білоруських спортсменів у міжнародних змаганнях, у тому числі Олімпійських іграх-2024 року, в будь-якому статусі, поки триває військова агресія проти України, передає Укрінформ.
У свою чергу, президент НОК Польщі запевнив, що позиція НОК та Міністерства спорту і туризму Польщі однозначна - ніяких спортсменів рф і рб у спорті високих досягнень, навіть під нейтральним прапором.
Вадим Гутцайт розповів про те, що вже зроблено, що робиться і які подальші кроки обговорюються, аби санкційні обмеження не були послаблені. Колега з Польщі підтримав усі заходи і висловив підтримку цієї політики.
Під час зустрічі сторони обговорили подальші дії для продовження санкційних заходів проти росіян та білорусів на міжнародній спортивній арені.
Фото: mms.gov.ua.