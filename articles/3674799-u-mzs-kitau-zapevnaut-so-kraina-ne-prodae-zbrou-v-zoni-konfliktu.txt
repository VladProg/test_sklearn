Міністерство закордонних справ Китаю заявило, що країна дотримується “відповідального підходу” до військового експорту і не продає зброю в зони конфлікту.

Відповідну заяву зробив речник МЗС Китаю Ван Веньбінь на брифінгу, передає Укрінформ із посиланням на CNN.
“Китай завжди виважено і відповідально підходив до військового експорту і не продає зброю у зони конфлікту або воюючим сторонам. Як я знаю, нещодавно з'явилося багато дезінформації щодо китайської сторони в цьому сенсі, і намірів, що стоять за цим, слід остерігатися”, - заявив речник МЗС.
Раніше німецьке видання Der Spiegel повідомило, що росія, ймовірно, веде переговори з китайським виробником безпілотників Xi’an Bingo Intelligent Aviation Technology щодо купівлі 100 дронів-камікадзе ZT-180.
Як повідомлялося, міністр закордонних справ Дмитро Кулеба заявив, що Україна не має фактів надання Китаєм летальної зброї російській федерації.