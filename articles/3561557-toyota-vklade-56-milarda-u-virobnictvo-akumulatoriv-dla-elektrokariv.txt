Японська компанія Toyota планує інвестувати до 730 мільярдів ієн (5,6 мільярда доларів) у виробництво акумуляторів для електромобілів у Японії та США.

Як передає Укрінформ, про це повідомляє Kyodo News.
У компанії заявили, що планують почати виробництво акумуляторів між 2024 і 2026 роками.
Автовиробник витратить близько 400 мільярдів ієн на будівництво заводів у Японії, а ще близько 325 мільярдів ієн буде виділено на будівництво заводу Toyota в Північній Кароліні, США.
Зазначається, що інвестиційний план Toyota з’явився на тлі того, що великі автовиробники нарощують зусилля у виробництві електромобілів на тлі посилення нормативів у всьому світі для боротьби з глобальним потеплінням.
Нещодавно стало відомо, що американський штат Каліфорнія планує заборонити продаж автомобілів з бензиновим двигуном, включаючи гібридні автомобілі, до 2035 року. Цей крок може поширитися на решту Сполучених Штатів і спровокувати гонку за розробкою електромобілів серед автовиробників.
Як повідомляв Укрінформ, японська компанія Honda Motor Co. разом із південнокорейською компанією LG Energy Solution Ltd створять спільний завод у Сполучених Штатах із виробництва акумуляторів для електромобілів.