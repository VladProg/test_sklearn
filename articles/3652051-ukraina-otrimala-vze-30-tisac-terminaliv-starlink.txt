Україна отримала 8 тисяч терміналів Starlink від Польщі, вони вже передані енергетикам, медикам та в «пункти незламності». Загалом, країні передали вже 30 тисяч терміналів.

Як передає Укрінформ, про це повідомив віцепрем’єр-міністр – міністр цифрової трансформації Михайло Федоров у Телеграмі.
«Останню партію — 8 тисяч терміналів – допомогла придбати Польща. Сотні Starlink з цієї партії вже працюють в «пунктах незламності» по всій країні. Ще частину передали енергетикам та медикам», – зауважив міністр.
За словами Федорова, 30 тисяч терміналів Starlink вже в Україні. Команда Мінцифри працює, щоб забезпечити ще більше терміналів. Міжнародні партнери допомагають у цьому.
«Термінали Starlink стали частиною критичної інфраструктури України. Завдяки ним українці залишаються на зв‘язку там, де не працює звичайна мережа під час відключень світла», – додав міністр.
Як повідомлялося, нині Україна вважається однією з держав з найбільшою кількістю терміналів Starlink. Від початку повномасштабного вторгнення рф країна отримала понад 22 тис. терміналів за ініціативою Мінцифри.