Радник президента Польщі Павел Салек заявив, що президент Анджей Дуда хоче, щоб Польща брала участь у відбудові України після війни.

Як передає Укрінформ, про це він заявив в інтерв’ю Польському радіо.
«Для Анджея Дуди важливо, щоб коли настав мир і Україна почала відбудовуватися, Польща брала участь в інвестиціях в Україні, щоб польські фірми та технології могли відіграти свою роль у відбудові», — сказав Салек.
Радник президента зазначив, що зараз в Україні відбувається значне руйнування будівельної інфраструктури, тож настане час допомогти Україні в економічних питаннях.
За його словами, президенти Анджей Дуда та Володимир Зеленський під час зустрічей порушують питання відновлення України.
Як повідомляв Укрінформ, президент Польщі Анджей Дуда і міністр національної оборони Маріуш Блащак відвідали танковий полігон у Свєнтошуві (південний захід Польщі), де зустрілися з українськими танкістами, які опановують танки Leopard 2, та інструкторами, які їх навчають.