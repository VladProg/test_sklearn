Спортсмени з росії не повинні брати участь в Олімпійських Іграх у Парижі в 2024 році.

Про це в інтерв’ю Укрінформу заявив президент Польщі Анджей Дуда.




“На мою думку, не повинні. Я знаю, що це дуже складне рішення. Але вважаю, що ніхто, хто схвально ставиться до політики, яку реалізовує сьогодні володимир путін, не повинен брати участь у великому світі спорту, великому світі миру і дружби, яким є Олімпійські Ігри”,- заявив Дуда.
Він зауважив, що путін не є самотнім у реалізації своєї політики, він спирається на підтримку російського суспільства, і ця підтримка є дуже чіткою.
Дуда звернув увагу, що цю підтримку також демонструють дуже багато спортсменів, їх висловлювання, в яких однозначно схвалюється політика путіна, є доступними у ЗМІ.
“Якимось чином потрібно змусити Росію відмовитися від цієї агресивної, неоколоніальної поведінки, яку вона сьогодні демонструє. Росія має повернутися до нормального функціонування, дотримання міжнародного права, вона не може і надалі здійснювати репресивну політику нищення інших народів”,- наголосив польський лідер.
Як повідомляв Укрінформ, наприкінці січня МОК оголосив про намір повернути спортсменів з росії та білорусі до виступів на міжнародних змаганнях під нейтральним прапором.

Міністр молоді та спорту, президент НОК України Вадим Гутцайт нещодавно заявив, що Україна буде докладати всіх зусиль, щоб російських та білоруських спортсменів не було на міжнародних спортивних змаганнях.
У коментарі Укрінформу міністерство спорту і туризму Польщі повідомило, що у випадку відмови МОК змінювати позицію щодо можливого допуску росіян та білорусів до участі в Олімпіаді Польща активізує роботу зі створення широкої коаліції країн, без участі яких Олімпійські ігри не матимуть жодного спортивного сенсу.