У Міністерстві з питань реінтеграції тимчасово окупованих територій пояснили, як багатодітні батьки можуть достроково оформити пенсію.


Про це повідомляє пресслужба Мінреінтеграції, передає Укрінформ.

“Жінки, які народили п’ятьох або більше дітей, мають право достроково вийти на пенсію у 50 років за умови наявності 15 років страхового стажу. Як це зробити – у нашому роз’ясненні”, - йдеться у повідомленні.
Так, для призначення пенсії потрібен документ, що посвідчує особу, документ, що засвідчує набутий страховий стаж, а також свідоцтва про народження дітей чи їхні паспорти.
Як зазначається, заяву про призначення дострокової пенсії можна подати до органу Пенсійного фонду в термін не раніше, ніж за один місяць до виповнення пенсійного віку(50-річчя для жінок) і бажано не пізніше трьох місяців з дня досягнення цього віку. Якщо заява була подана своєчасно, виплати надходитимуть з дня 50-річчя.
“Багатодітний батько має право на отримання дострокової пенсії за умови, якщо мати не скористалася своїм правом або у разі її відсутності. Зауважимо, що багатодітний батько має право вийти на пенсію у 55 років за наявності 20 років страхового стажу”, - додають у Мінреінтеграції.
Як повідомлялося, громадяни України, які через війну опинилися за кордоном, можуть оформити довідку про інвалідність заочно, звернувшись до сімейного лікаря в нашій країні.