Уряд США проводив розмови із засновником компанії SpaceX Ілоном Маском з приводу використання супутникового інтернету Starlink в Україні.

Про це заявив держсекретар США Ентоні Блінкен, передає Укрінформ із посиланням на Reuters.


У ході інтерв’ю NBC News, яке вийде в ефір у неділю, його спитали, чи просила влада США Маска не обмежувати використання можливостей Starlink для українських військових.


Блінкен сказав: «Я не можу поділитися жодними розмовами, які ми вели - окрім того, що розмови були».


Як повідомлялося, на початку лютого з’явилась інформація, що американська компанія SpaceX вжила заходів, аби запобігти використанню українськими військовими супутникового інтернету Starlink для керування дронами.
Віцепрем'єр - міністр цифрової трансформації Михайло Федоров заявив, що в Україні не спостерігається проблем з роботою терміналів Starlink, які забезпечують стабільним інтернетом критичну інфраструктуру, «пункти незламності» та дають змогу українцям залишатись на зв’язку з рідними.