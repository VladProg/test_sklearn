Україна на полі бою відстоює свою незалежність та демократичні цінності, тож, якщо демократичний світ хоче перемоги України, він має надати їй те, чого вона потребує для перемоги проти російської агресії, - більше сучасної та важкої зброї, яка забезпечить Україні перевагу на полі бою.

Про це сьогодні під час дискусії в ході Всесвітнього економічного форуму у швейцарському Давосі заявив генеральний секретар НАТО Єнс Столтенберг, повідомляє кореспондент Укрінформу.
«Як сказав Президент Зеленський, існує термінова потреба у постачанні зброї, і у цьому випадку час має значення. Необхідно, щоб головне послання в Рамштайні, від контактної групи під лідерством США та за участі наших партнерів, звучало так: більше підтримки для України, більше просунутої підтримки, включаючи важку зброю, більше сучасної зброї. Тому що це боротьба за наші цінності. Це боротьба за демократію, і ми маємо довести, що демократія перемагає тиранію та утиски», - наголосив керівник НАТО.
Відповідаючи на вже традиційне питання щодо можливості членства України в НАТО, Столтенберг зауважив. що позиція НАТО у цьому питанні залишається незмінною, і це означає, що Україна буде членом Альянсу. В той же час, зараз головна увага союзників зосереджена на тому, щоб допомогти Україні перемогти у цій війні, зберегти себе суверенною, незалежною, демократичною європейською країною. Саме з цієї причини союзники по НАТО та партнери Альянсу надають Україні безпрецедентну військову допомогу.
«Саме тому я подорожую столицями країн НАТО та закликаю їх робити навіть більше. Я вітаю нещодавні оголошення про надання більше броньованої техніки, більше сучасних систем протиповітряної оборони, нещодавно – від Канади, яка надала 200 броньованих машин, від Польщі, безумовно, від США, які очолюють всі ці зусилля в рамках Контактної групи з підтримки України», - сказав генсекретар НАТО.
Він наголосив: дуже важливо, щоб президент путін не переміг у цій війні. Це була б величезна трагедія для українців, але це було б дуже небезпечним для усього світу. Оскільки за такого розвитку тоталітарні лідери по усьому світу, не лише путін, вважатимуть, що вони можуть досягати своїх цілей за допомогою грубої сили та порушувати міжнародне право.
«Якщо ми хочемо мирного рішення для війни в Україні шляхом переговорів, ми маємо надати військову підтримку для України. Це єдиний шлях. Зброя є шляхом до миру. Це може звучати як парадокс, але єдиний шлях – це переконати путіна, що він не отримає перемоги на полі бою, і що він має сісти за стіл переговорів. Ніхто не знає, як завершиться ця війна. Але ми знаємо – те, що відбудеться за цим столом переговорів, повністю залежить від сили України на полі бою», - зауважив Столтенберг.
Він нагадав, що Україна надихає весь світ своєю мужністю, він захоплюється українським народом, її політичним керівництвом, Збройними силами України. В той же час, за словами керівника НАТО, біло б дуже небезпечним недооцінювати росію. Кремль мобілізував ще 200 тисяч військових, президент путін продемонстрував готовність жертвувати тисячами та тисячами російських солдатів. Наразі росія отримує більше зброї, зокрема, від тоталітарних режимів, включаючи Іран, та планує нові наступи. Тож Україна та її партнери мають бути готовими до такого розвитку подій.
Як вже повідомлялося, країни НАТО виявляють змістовну солідарність з Україною, та надають їй зброю та військове обладнання для протистояння російському вторгненню та для забезпечення права на самооборону, відповідно до Хартії ООН.
Наступної п’ятниці на німецькій військовій базі Рамштайн під егідою США відбудеться наступна зустріч Контактної групи з підтримки України, в ході якої країни НАТО та країни-партнери скоординують зусилля з надання Україні необхідної зброї та боєприпасів для боротьби проти російської агресії.