Фонд держмайна підпише угоду про продаж компанії «Еліксир України» Усть-Дунайського морського торговельного порту через місяць після приватизаційного аукціону - в другій декаді лютого.

Про це повідомив на брифінгу в Медіацентрі Україна – Одеса керівник регіонального відділення Фонду держмайна України в Одеській та Миколаївській областях Олександр Славський, передає кореспондент Укрінформу.



«Компанія «Еліксир України, яка визнана переможець аукціону з приватизації Усть-Дунайського морського торговельного порту, пройшла всі необхідні перевірки Служби безпеки України та центрального апарату Фонду держмайна України. І наступного тижня Фонд держмайна України підпише з нею попередню угоду про продаж Усть-Дунайського порту», - зазначив Славський.



За його словами, ТОВ «Еліксир України» - реально працююча компанія, яка займається експортом мінеральних добрив. Її статутний капітал – 20 млн грн. Придбання Усть-Дунайського торговельного порту сприятиме отриманню у власність компанії нових логістичних потужностей, що дозволить ефективніше працювати.



Перевірка також показала, що компанія не перебуває в санкційних списках, а її бенефіціари та власники не пов’язані з країною-агресором.



Славський нагадав, що Усть-Дунайський порт був проданий з аукціону 17 січня 2022 року за 201 млн грн.



На 3 березня ФДМУ призначив приватизаційний продаж другого морського порту – Білгород-Дністровського. Стартова ціна цього об’єкту 187 млн 574 тис грн.