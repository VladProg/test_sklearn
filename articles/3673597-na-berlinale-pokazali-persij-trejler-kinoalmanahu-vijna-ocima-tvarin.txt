На Берлінському кінофестивалі показали перший трейлер кіноальманаху «Війна очима тварин», до якого увійшли кадри трьох новел.

Про це Укрінформу повідомили в кінокомпанії Sota Cinema Group.
«Кіноальманах «Війна очима тварин» фокусує увагу світової спільноти на драматичних подіях в Україні, а також розповість пронизливі історії людей і тварин в умовах війни», - розповів автор ідеї та продюсер кіноальманаху Олег Кохан.



За задумкою авторів, кіноальманах складатиметься з 11 новел, в основу більшості яких покладені реальні події, а їхніми головними героями стануть тварини. У трьох перших новелах кіноальманаху, зйомки яких завершені на початку 2023 року, йдеться про корову, білого кролика і собаку, який виявився вовком. Героями наступних історій стануть коза, рибки, можливо, й один із найпопулярніших чотирилапих «зірок».
У кінокомпанії зазначили, що участь у проєкті міжнародних митців розширить географію історій, які відбуваються не тільки в Україні, а скрізь, де опинились українці, рятуючись від жахіть війни.

«Для нас дуже важливо, що не тільки українські, а й закордонні режисери готові приєднатися до творчої групи кіноальманаху. Адже ми порушуємо не лише тему порятунку тварин- йдеться про війну як гуманітарну катастрофу, що нищить все живе навколо і всередині кожного з нас. І той факт, що наші іноземні колеги розділили з нами цю страшну реальність, доводить актуальність теми екоциду в Україні для усього світу», - наголосив Кохан.
Кінокомпанія SOTA Cinema Group провела перемовини із sale-агентами та потенційними партнерами щодо дистриб’юції кіноальманаху «Війна очима тварин», а також підписала меморандум щодо співпраці у його виробництві з одним із найдосвідченіших балтійських фільммейкерів - компанією HypnoFilm (Естонія), яка понад 15 років успішно займається кіновиробництвом.
Зйомки наступних трьох новел заплановані на початок весни.
Світова прем’єра має відбутися в межах одного з авторитетних кінофестивалів наприкінці 2023 року.


Фото: SOTA Cinema Group, Фейсбук