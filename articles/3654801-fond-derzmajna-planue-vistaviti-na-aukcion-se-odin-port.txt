Фонд державного майна розраховує, що наприкінці січня чи на початку лютого зможе виставити на приватизаційний аукціон Білгород-Дністровський морський торговельний порт.

Про це на брифінгу розповів начальник регіонального відділення Фонду державного майна України по Одеській та Миколаївській областях Олександр Славський.
"Я впевнений що до кінця січня, можливо, в перших числах лютого ми зможемо виставити на продаж Білгород-Дністровський торговельний порт", - сказав Славський.
Він також додав, що ФДМУ виставляє на аукціон, що відбудеться вже 31 січня, ДП "Прогрес". Цей об'єкт знаходиться біля Одеського припортового заводу в тилах одного з причалів, дуже близько до води.
"Ми впевнені, що цей актив буде цікавий саме тому, хто буде займатись логістикою", - сказав Славський.
Як повідомляв Укрінформ, Фонд державного майна успішно провів приватизаційний онлайн-аукціон у державній системі Прозорро.Продажі морського порту вперше за часів незалежності України. Вартість “Усть-Дунайська” зросла у більш ніж в 3 рази з 60 мільйонів гривень стартової ціни до 201 мільйона переможної.
Фото: АМПУ