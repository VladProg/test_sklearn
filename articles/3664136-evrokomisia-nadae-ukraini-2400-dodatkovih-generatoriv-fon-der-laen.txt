Європейська комісія запросила Україну до енергетичної платформи Євросоюзу і вирішила надати додаткових 2 400 генераторів.

Про це заявила Президентка Єврокомісії Урсула фон дер Ляєн під час зустрічі з представниками ЗМІ разом з Президентом Володимиром Зеленським у Києві, повідомляє кореспондент Укрінформу.
«Ми також підтримуємо українську електромережу і робимо так, щоб електрика надходила попри всі атаки. Це все дуже практична річ. Сьогодні я можу сказати, що ми надаємо 2 400 додаткових генераторів до попередніх 3 000, що надійшли від початку війни», - сказала Урсула фон дер Ляєн.
Вона зазначила, що Брюссель запрошує Україну до своєї енергетичної платформи, щоб разом купувати газ. ЄС також працює над середньостроковими і довгостроковими енергетичними перспективами, додала президент Єврокомісії.
Як повідомлялося, сьогодні в Києві відбудеться зустріч членів Колегії Європейської комісії на чолі з Президенткою цієї євроінституції Урсулою фон дер Ляєн з урядом України. Темами для обговорення будуть підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.

3 лютого в Україні відбудеться 24-й саміт ЄС-Україна.