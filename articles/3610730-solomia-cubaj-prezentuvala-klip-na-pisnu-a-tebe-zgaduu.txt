Співачка Соломія Чубай презентувала кліп на пісню «Я тебе згадую» з проєкту «POETY. Діалог поколінь», який відняли ще до повномасштабної війни, але зараз він набув нових сенсів.

Про це в коментарі кореспондентові Укрінформу повідомила Соломія Чубай.
«Для кожного ця пісня щось символізуватиме. Для когось - це пошук кохання, для когось - Бога, а ще для когось - самого себе. Зараз багато сімей розділила війна, багато закоханих пар… Хтось на фронті, хтось втікав від куль та ракет за кордон, думаю, ця пісня про всіх нас зараз», - поділилася враженнями Чубай.

Пісня «Я тебе згадую» входить до проєкту «POETY. Діалог поколінь». Автором слів композиції став Юрко Покальчук, мелодію написала Соломія Чубай.

«Зйомки кліпу відбувалися ще до повномасштабного вторгнення. Міста не бомбили ракетами і всі планували собі мирне життя та помагали військовим на сході. Я малювала наживо картину спеціально для кліпу. По завершенні роботу було відправлено на виставку у Київ, де вона пережила усі бомбардування», - додала співачка.
З початку повномасштабної війни Чубай допомагає 28-ій бригаді, яка потопила крейсер «Москва», і дає багато благодійних концертів в Україні та за кордоном, де збирає кошти для ЗСУ.

Літературно-музичний проєкт «POETY. Діалог поколінь» - авторський проєкт Соломії Чубай, реалізований ГО “Львівський культурний центр” за підтримки Українського культурного фонду.
Неймовірні пісні про кохання, боротьбу та віру найкращих українських поетів з 19 по 21 століття. Леся Українка, Іван Франко, Павло Тичина, Микола Вінграновський, Василь Стус, Грицько Чубай, Маряна Савка, Юрій Іздрик, Сергій Жадан та ін., сумнівалися, боролися, розчаровувалися і вірили.
Учасники проєкту розповідають про українських поетів-класиків по-новому – у вигляді відео-дискусій за участі українських поетів різних поколінь, а також через музику. Мета проєкту – мотивувати людей говорити та думати про поетів не як про нудних хрестоматійних персонажів, а як про живих людей, які так само любили, дружили, сумнівались, творили, бунтували та загалом жили своє життя.
Фото: Соломія Чубай