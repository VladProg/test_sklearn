Секретар Ради національної безпеки й оборони Олексій Данілов розповів, що зранку перед авіатрощею в Броварах отримав повідомлення від міністра МВС Дениса Монастирського.

Про це він розповів у ефірі телемарафону "Єдині новини", передає Укрінформ.
За словами Данілова, смс від міністра надійшло о 08:07, а вже через кілька хвилин сталася катастрофа. Втім, політик не повідомив, що саме було в повідомленні від керівника МВС.
Він також розповів, що того дня Президент Володимир Зеленський мав зібрати Ставку Верховного головнокомандувача. "Зазвичай, ми це ніколи не афішуємо. Міністр внутрішніх справ мав вийти з Полтави на 10:00 на цю Ставку", - наголосив секретар РНБО.
За його словами, триває слідство у справі. На запитання, чи могла країна-агресор росія бути причетною до падіння вертольота з керівництвом МВС, відповів: "Обов’язково з’ясуємо всі обставини. Відповідь ми обов’язково отримаємо, що трапилося тим ранком над Броварами і чому".
Читайте також: Зеленський - про трагедію у Броварах: Слідство триває, є кілька версій
Як повідомлялось, уранці 18 січня у Броварах поруч із дитячим садком та будинком розбився вертоліт ДСНС. На борту перебувало керівництво МВС. Зокрема, міністр Денис Монастирський. Загалом загинули 14 осіб, з них - одна дитина. Постраждало внаслідок авіаційної катастрофи 25 осіб, з них - 11 дітей.