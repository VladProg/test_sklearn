Вийшов тизер створеної за підтримки Держкіно воєнної драми Ахтема Сеітаблаєва "Мирний-21", що вийде у прокат 22 лютого 2023 року.

Як передає Укрінформ, про це повідомляє пресслужба Держкіно.
"Стрічка Ахтема Сеітаблаєва розповідає про події червня 2014 року на прикордонні Луганщини. Тоді російські спецслужби та бойовики намагалися схилити бійців луганського прикордонного загону зрадити Батьківщину - тим самим повторити кримський сценарій: захопити українські території без бою", - йдеться у повідомленні.

Зйомки стрічки було розпочато у вересні 2021 року. Її фільмували у Києві та у військовій частині міста Васильків Київської області (Об’єднаний навчальний центр Повітряних Сил).

Наразі фільм перебуває на етапі постпродакшену.
"Цей фільм важливий для нас. Ми присвячуємо це кіно загиблому Паші Лі, який грає у нашому фільмі капітана Осіріса, і для якого ця роль стала останньою. Присвячуємо всім воїнам, які виборювали свободу та незалежність України останні 8 років. Всім захисникам та захисницям нашої країни, які змінили своє життя заради нашого мирного майбутнього", — сказав Сеітаблаєв.

Автори сценарію – Ярослав Яріш, Сергій Касторних, Анатолій Коцюрба; оператор – Юрій Король. Продюсери – Ахтем Сеітаблаєв, Дмитро Малічев, Марія Дончик.

У ролях: Андрій Самінін, Максим Девізоров, Євген Ламах, Роман Ясіновський, Віктор Жданов, Олексій Тритенко, Марія Штофа, Лорена Колібабчук, Павло Лі, Андрій Мостренко, Лариса Руснак, Зоя Власенко, Сергій Фролов, Ігор Димов, Олег Стефан, Анатолій Ященко, Богдан Жданов, Олександр Бегма, Євген Черніков, Ярослав Безкоровайний, Марія Головацька, Олександр Кравченко, Віталій Бельський, Віталій Крапива.
Виробництво – ISTMEN FILMS за підтримки Держкіно. Дистриб’ютори – "Кіноманія" та FILM.UA Distribution.
Як повідомлялося, фільм «Памфір» режисера Дмитра Сухолиткого-Собчука з 26 січня виходить у широкий український прокат.
Фото: usfa.gov.ua