Україна націоналізувала заводи підсанкційного російського олігарха Олега Дерипаски загальною вартістю понад 10 млрд грн.

Як передає Укрінформ, про це Служба безпеки України повідомляє у Телеграмі.
“За матеріалами Служби безпеки Вищий антикорупційний суд задовольнив позов Мін’юсту щодо передачі у державну власність України підприємств, які належали російському олігарху Олегу Дерипасці”, - йдеться у повідомленні.
Рішення суду стосується Миколаївського глиноземного заводу, а також надровидобувних компаній “Глухівський кар’єр кварцитів”, “Хустський кар’єр” та “Жежелівський кар’єр”.
Вартість переданого Україні майна становить понад 10 млрд грн.
Встановлено, що Дерипаска, який входить до найближчого оточення військово-політичного керівництва російської федерації, керував підприємствами через підконтрольні комерційні структури в різних регіонах України.
Таким чином, російський олігарх намагався приховати своє відношення до українських активів.
Втім, співробітники Служби безпеки викрили схему та ініціювали передачу 100% російського майна в дохід України.
Заходи з націоналізації підприємств країни-агресора проводили співробітники Головного управління контррозвідувального забезпечення об'єктів критичної інфраструктури та протидії фінансуванню тероризму СБУ за процесуального керівництва Офісу генерального прокурора.
Як повідомляв Укрінформ, наприкінці січня в Україні заарештували 32 млн грн найбільшого виробника металургійного глинозему та гідроксиду алюмінію, власником якого є підсанкційний російський олігарх.
Фото: Simon Dawson / Bloomberg