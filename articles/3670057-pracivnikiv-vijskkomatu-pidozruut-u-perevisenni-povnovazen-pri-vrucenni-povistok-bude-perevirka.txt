Військова служба правопорядку проводить розслідування за фактом перевищення службових повноважень співробітників одного з Територіальних центрів комплектування та соціальної підтримки, які проводили оповіщення громадян, що підлягають мобілізації.


Як передає Укрінформ, про це в Фейсбуці повідомляє пресслужба Оперативного командування «Південь».
«За фактом конфліктної ситуації, що сталася 14 лютого 2023 року під час роботи групи військовослужбовців одного з Територіального центру комплектування та соціальної підтримки з оповіщення громадян, які підлягають мобілізації, в громадському місці, військовою службою правопорядку проводиться службове розслідування за фактом перевищення службових повноважень. Некоректна поведінка військовослужбовців засуджена командуванням. Керівники обласного і районного ТЦК та СП притягнуті до дисциплінарної відповідальності», - йдеться в повідомленні.
Як зазначається, з особовим складом, який залучений до заходів оповіщення, проводяться додаткові роз’яснювальні заняття та тренінги із залученням юристів та психологів.
Водночас в пресслужбі нагадали, що заходи мобілізації – це не особиста забаганка співробітників ТЦК та СП, а загальнодержавні заходи, що мають сформувати резерв Сил оборони.
«Кожен громадянин, що згідно з законодавством підлягає мобілізації, має виконати свій конституційний обов’язок: прибути у ТЦК та СП за місцем реєстрації, або в найближчий РТЦК та СП, якщо змінено місце проживання, для уточнення своїх особистих даних; за необхідності пройти медичний огляд; повідомити про наявні підстави для отримання відстрочки», - повідомили в пресслужбі.
Як повідомляв Укрінформ, віцепрем'єр-міністр – міністр цифрової трансформації Михайло Федоров заявив 13 лютого, Міністерство цифрової трансформації наразі не працює над механізмом, яким передбачає використання «Дії» для вручення повісток військовозобов’язаним.
Фото: ОК Південь