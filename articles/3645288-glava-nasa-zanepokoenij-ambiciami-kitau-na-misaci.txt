Глава NASA Білл Нельсон висловив стурбованість із приводу програми Китаю, в межах якої він може спробувати зайняти найбагатші на ресурси ділянки Місяця і не допустити до них США.

Про це він заявив у інтерв’ю Politico, передає Укрінформ.
«Це факт: ми беремо участь у космічних перегонах… Нам краще стежити за тим, щоб вони не дісталися місця на Місяці під виглядом наукових досліджень. І не виключено, що згодом вони скажуть: "Тримайся подалі, ми тут, це наша територія"», — заявив Нельсон.
Він навів "земний" приклад: військові КНР створили бази на спірних островах у Південно-Китайському морі. «Якщо ви в цьому сумніваєтеся, подивіться, що вони зробили з островами Спратлі», - додав Нільсон.
На думку глави NASA, місячні перегони між США та Китаєм стають все жорсткішими, а наступні кілька років можуть визначити, хто буде переможцем.
Як зазначається у статті, агресивна космічна програма Китаю, включно з нещодавнім відкриттям нової космічної станції, набуває дедалі більшого масштабу. Пекін оголосив про мету висадити тайконавтів на Місяць до кінця цього десятиліття. У грудні уряд Китаю виклав своє бачення більш амбітних планів, таких як розбудова інфраструктури в космосі та створення системи управління космосом.
За останні кілька років Пекін запустив серію роботизованих посадочних апаратів і марсоходів для збору місячних зразків, у тому числі вперше на зворотному боці Місяця, а також орбітальний апарат, посадковий модуль і марсохід, які досягли Марса.
Американські військові, які також висловлюють дедалі більше занепокоєння щодо розробки Пекіном космічних систем, які можуть загрожувати американським супутникам, застерігають щодо наслідків для безпеки вторгнення Пекіна в далекий космос.
За словами Нельсона, будь-які значні затримки або збої в американській програмі, яка розраховує на низку нових систем та обладнання і все ще перебуває на стадії розробки, можуть призвести до відставання від китайців. Терміни висадки NASA на Місяць вже змістилися на рік при адміністрації Трампа.
«Цілком можливо, що вони можуть наздогнати і перевершити нас… Прогрес, якого вони досягли, був приголомшливим — надзвичайно швидким», — сказала генерал-лейтенант Космічних сил США Ніна Арманьйо під час візиту до Австралії минулого місяця.