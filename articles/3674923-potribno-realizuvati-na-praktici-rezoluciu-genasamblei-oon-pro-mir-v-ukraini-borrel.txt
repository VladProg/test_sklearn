Високий представник ЄС Жозеп Боррель наголосив на необхідності практичної реалізації прийнятої у четвер Генеральною Асамблеєю ООН резолюції "Принципи Статуту ООН, що лежать в основі всеосяжного, справедливого і тривалого миру в Україні".

Як передає власний кореспондент Укрінформу, про це Боррель заявив під час засідання Ради Безпеки ООН міністерського рівня, присвяченого річниці російського вторгнення в Україну.
У своєму виступі високий представник ЄС наголосив на тому, що війна рф проти України має припинитися негайно, і повинен бути встановлений мир. За його словами, миру хочуть всі, однак питання в тому, як його досягти.
На цьому тлі Боррель вказав на те, що з усіх куточків світу звучать заклики до миру в Україні і чітким сигналом цього стало ухвалення у четвер в ГА ООН резолюції щодо справедливого і стійкого миру в Україні. І росія має "почути цей сигнал".
"Рада Безпеки заблокована. Але при цьому Генеральна Асамблея заявила переважною більшістю – 141 держава проти 7 – що світ засуджує агресію, що росія має вивести свої війська, що світ хоче миру та потребує миру. Але мова не йде про будь-який мир. Ні. Ми хочемо справедливий мир, заснований на міжнародному праві та Статуті ООН. І кремль має терміново прислухатися до цього сигналу та діяти відповідним чином. Потрібно спертися на цю резолюцію та реалізувати її на практиці. Президент Зеленський представив мирний план з 10 пунктів, і ми підтримуємо його", - наголосив високий представник ЄС.
Він також наголосив, що ЄС буде й надалі готовий "працювати з усіма справжніми партнерами та ідеями з метою підтримки зусиль України зі встановлення всеохоплюючого та стійкого миру, за який проголосувала Генасамблея ООН, виходячи зі Статусу ООН та міжнародного права".
Водночас ЄС "буде й надалі підтримувати Україну, яка захищає себе та захищає свій народ.
"Тому, що пошук миру і наша підтримка йдуть пліч-о-пліч. Не щось одне або інше, а – і те, і інше. І пошук миру і підтримка України", - підкреслив Боррель.
Як повідомляв Укрінформ, напередодні Надзвичайна спеціальна сесія Генеральної Асамблеї ООН ухвалила резолюцію "Принципи Статуту ООН, що лежать в основі всеосяжного, справедливого і тривалого миру в Україні". "За" проголосували – 141 держава, "проти" – 7, утрималися – 32. Крім росії, "проти" виступили білорусь, Північна Корея, Еритрея, Малі, Нікарагуа, Сирія. Серед тих, хто утримався - Китай, Індія, Пакистан, Куба, Іран, Казахстан, Вірменія, Південна Африка.