Керівництву росії бракує людяності припинити свої атаки на цивільне населення, а також смирення визнати, що розв’язана ним війна проти України не має і не матиме успіху.


Як передає кореспондент Укрінформу, про це заявила повірена у справах США в ОБСЄ Кортні Острієн під час засідання Постійної ради ОБСЄ у Відні.
"Схоже, що кремлівським лідерам все ще бракує людяності, щоб припинити свої атаки, які сіють хаос серед цивільного населення, а також смирення, щоб визнати, що їхня безжальна війна не має успіху, і що вона ніколи не матиме успіху, незалежно від того, скільки життів вона безглуздо б не коштувала – включно з життями самих російських солдатів", - сказала вона.
Острієн вказала на те, що, за останніми повідомленнями, втрати російських військ в Україні становлять вже майже 200 тис. осіб.
"Схоже, путін не розуміє, що він зазнав невдачі, і буде продовжувати зазнавати невдач у своїх спробах стерти суверенну, незалежну Україну з карти світу і підкорити її народ волі росії. Ці нові цифри жертв також відображають, наскільки відчайдушно кремль чекає на будь-які ознаки військового прогресу в Україні. путін досі не розуміє того фундаментального факту, що Україна не збирається просто так відмовлятися від своєї незалежності і суверенітету, а міжнародне співтовариство не збирається припиняти підтримку України", - заявила американська дипломатка.
На цьому тлі вона нагадала слова президента США Джозефа Байдена про те, що перемога у війні в Україні "означає повністю вигнати росію з України", із забезпеченням повного суверенітету та незалежності України. Саме тому Сполучені Штати нещодавно оголосили про два нових пакети безпекової допомоги Україні.
Також Острієн запевнила, що Сполучені Штати "продовжуватимуть згуртовувати світ на підтримку України". "Ми аплодуємо понад 50 країнам, які об'єдналися на знак солідарності з Україною. Ми продовжуватимемо підтримувати Україну стільки, скільки буде потрібно. Україна повинна мати можливість продовжувати захищати себе, щоб мати якомога сильнішу позицію за столом переговорів, коли настане час", - заявила представник місії США при ОБСЄ.
Як повідомляв Укрінформ, 3 лютого міністерство оборони США офіційно оголосило про виділення нового пакету оборонної допомоги Україні загальною сумою понад $2 мільярди, який передбачає поставки, в тому числі засобів ППО, БМП, протитанкових засобів, а також ракет для HIMARS.
Загалом США виділили Україні $32 мільярди на допомогу у сфері безпеки з 2014 року, з яких $29,3 мільярда були надані після масштабного вторгнення рф в Україну.