Сполучені Штати у п'ятницю вжили додаткові заходи експортного контролю щодо технологій виробництва сучасних напівпровідників та газотурбінних двигунів, які мають вирішальне значення для національної безпеки.

Як передає Укрінформ, про це повідомляє Reuters.
«Технологічні досягнення, що дають змогу... працювати швидше, ефективніше, довше і в суворіших умовах, можуть стати переломними моментами як у комерційному, так і у військовому контексті», - сказав заступник міністра торгівлі з питань промисловості та безпеки Алан Естевес.
Оксид галію і алмаз, виробництво яких потрапило під санкції, дають напівпровідникам можливість працювати у більш жорстких умовах, наприклад, при вищій напрузі чи температурі й, відповідно, мають значний військовий потенціал, зазначили в міністерстві.
Контроль також включає категорію програмних інструментів, що використовуються для перевірки інтегральних схем або друкованих плат, які можуть сприяти розвиткові багатьох комерційних і військових додатків.