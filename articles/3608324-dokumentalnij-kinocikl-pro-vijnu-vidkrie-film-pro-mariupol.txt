У неділю, 6 листопада, стартує цикл документальних фільмів «Україна22: Щоденники війни», який розпочинає стрічка «Одного разу в Маріуполі».

Про це кореспондентові Укрінформу повідомив режисер, організатор Кам’янець-Подільського міжнародного кінофестивалю «Бруківка» Андрій Заєць.
«Завтра, 6 листопада, о 14.00 у Ютубі відбудеться прем'єра документального циклу про війну «Україна22: Щоденники війни». Це міжнародний журналістський проєкт про війну в Україні, який включає документальні фільми, інтерв'ю та спеціальні сюжети про волонтерів, журналістів, митців, військових та митців, які з перших годин російського вторгнення працюють на своєму місці заради боротьби за незалежність України», - сказав Заєць.






Стартує цикл документальних фільмів «Україна22: Щоденники війни» / Фото: Андрій Заєць




























За його словами, перша стрічка «Одного разу в Маріуполі» присвячується цьому місту і журналістам, які там працювали. У фільмі розповідається історія журналіста, волонтера та ведучого телеканалів «Донбас-24» та «Сігма» Макса Грабовського, його життя до та після захоплення міста російською армією, роботу волонтерського штабу «ХАЛАБУДА», евакуацію та роботу телебачення Донбасу в Кам'янці-Подільському.
Режисер і продюсер фільму Андрій Заєць, оператори Богдан Закордонець та Іван Трач. Стрічку можна буде переглянути на офіційному Ютуб-каналі проєкту «Україна22: Щоденники війни».
Проєкт створено за фінансової підтримки грантової програми «ICFJ Knights» Міжнародного центру для журналістів.
У межах документального циклу щонеділі показуватимуть документальний мініфільм з різними спікерами.
Фото: AA