Православна церква України заявляє про необхідність законодавчо обмежити втручання росії в релігійне життя України.

Як передає Укрінформ, про це йдеться у заяві ПЦУ за підсумками засідання Синоду.
“Численні беззаперечні факти свідчать про вирішальну, свідому та активну участь керівництва, духовенства та багатьох прихильників Московського патріархату (російської православної церкви) у підтриманні та поширенні ідеології «русского міра», яка містить елементи єретичного етнофілетизму. Особисто очільник рпц кирил гундяєв надає публічне благословення російському політичному та військовому керівництву на продовження агресивної війни проти України. Широко відомим і беззаперечним фактом є те, що московська патріархія, як керівний центр рпц, а також її структурні підрозділи перебувають під вирішальним впливом політичного керівництва рф та російських спецслужб. Під подібним впливом більшою чи меншою мірою перебувають також інші релігійні об’єднання, керівний центр яких знаходиться в рф”, - йдеться у заяві.
У ПЦУ зазначають, що в умовах війни проти України цей вплив використовується як інструмент гібридної агресії, задля виправдання колабораціонізму з загарбниками на тимчасово захоплених українських землях, для схиляння громадян України до зради Батьківщині та до дій в інтересах агресора.
Як йдеться у заяві, у зв’язку з цим захист безпеки України, захист громадян України та релігійних організацій від їх використання агресором зі злочинною метою є цілком виправданою метою, для досягнення якої необхідне впровадження обмежень щодо впливу російських релігійних центрів, а через них – політичного і військового керівництва та спецслужб країни-агресора на релігійні організації в Україні.
“Тому Православна церква України підтримує необхідність запровадження законодавчої заборони на підпорядкування (афілійованість) релігійних організацій в Україні релігійним об’єднанням в країні-агресорі – російській федерації. Така заборона не стосується свободи релігії та віросповідання, а лише адміністративно-юридичних питань”, - додають в ПЦУ.
Як повідомляв Укрінформ, СБУ проводила обшуки в єпархіях УПЦ (МП) в різних регіонах України. У багатьох виявлені особи з громадянством рф, проросійська література та мільйони готівкою.
Президент України Володимир Зеленський указом № 898/2022 від 28.12.2022 призупинив громадянства низки священників УПЦ (МП).
В Україні 74% населення підтримують рішення Президента про накладення санкцій на вище духовенство Української православної церкви (московського патріархату).
Фото ілюстативне: pomisna.info