Президент України Володимир Зеленський анонсував цього тижня вагомі події у відносинах з дипломатичними партнерами України по всьому світі.

Як передає Укрінформ, про це глава держави сказав у зверненні.
Він назвав сьогоднішній день символічним, оскільки на 362-й день повномасштабної війни, у вільній столиці вільної України приймали з візитом потужного союзника Президента Сполучених Штатів Америки Джозефа Байдена й говорили з ним про майбутнє України, наших відносин, усієї Європи та глобальної демократії.
«Дякую також від імені всіх українців усім американцям – звичайним людям і лідерам громад, спільнот, членам Конгресу від обох партій і всім членам команди Президента Байдена – за те, що наші відносини – між Україною й Америкою – досягли історично найзмістовнішого рівня. Нас можна назвати справжніми союзниками, і наше союзництво з Америкою справді зміцнює світ», - сказав Зеленський.
Він наголосив, що зараз в Україні абсолютно впевнені - немає нічого, що могло б похитнути нашу демократію. «Жоден елемент українського життя вже не є й ніколи не буде крихким. І наша міцність – це потужний внесок у міцність усіх волелюбних націй у світі. Саме зараз і саме в Україні вирішується доля світового порядку, який заснований на правилах, на людяності, на передбачуваності», - сказав Зеленський.
Він додав, що у дев’яту річницю найстрашніших днів Майдану, річницю початку російської агресії проти нашої держави, в Україні більше ніж будь-коли впевнені, що справедливість усе ж таки буде відновлено.
«Держава-агресор, яка послідовно йшла до того, щоб стати державою-терористом, відповідатиме за свої злочини. Відповідатиме завдяки зусиллям України й усіх наших партнерів, усього вільного світу, усіх, хто зараз допомагає нам захищати нашу незалежність, свободу й міжнародний правопорядок. Ми переможемо в цьому історичному протистоянні», - наголосив Зеленський.
Глава держава наголосив, що необхідно зробити все, щоб саме цього року можна було поставити крапку в російській агресії, дати волю на сьогодні ще окупованим територіям і дати гарантії надійної безпеки як нашій державі, так і всім народам Європи, які хочуть жити вільно та в мирі.
«Конкретні кроки для цього відомі. Наші оборонні потреби для цього відомі. Які активні дії для цього потрібні – дії передусім наших воїнів на фронті – теж добре відомо нашим партнерам. Потрібна лише рішучість», - сказав Зеленський.
Він додав, що побачив таку рішучість Президента Байдена та Сполучених Штатів Америки.
Глава держави зауважив, що цього тижня продовжать дипломатичну роботу з представниками Сполучених Штатів. Будуть і вагомі події у відносинах з іншими нашими партнерами як у Європі, так і по всьому світу.
«Рік повномасштабної війни, рік нашої незламності, яка стала відповіддю на кремлівську ілюзію про «три дні на Київ»... Рік! І ми робимо справді український глобальний тиждень», - наголосив Зеленський.
Як повідомлялося, Президент США у понеділок, 20 лютого, прибув з візитом до України. Це його перший візит в Україну на посаді глави Сполучених Штатів.
Фото: ОП