У Національній бібліотеці Франції знаходиться значна кількість артефактів про Україну й французи запросили на роботу трьох українок, які допомагають віднаходити по різних архівах і фондах потрібну інформацію.



Про це розповіла дружина Президента Олена Зеленська в інтерв'ю телеканалу "1+1", передає Укрінформ.
"Саме ця бібліотека дуже цікава тим, що там зберігаються артефакти, пов'язані з Україною, величезна кількість. І зараз вони взяли на роботу трьох співробітниць з України, які допомагають знаходити і літературу, й інші речі, пов'язані з Україною, в інших архівах, тому що раніше щось про Україну було у відділах про росію", - зазначила Зеленська.

Перша леді поділилася, зокрема, що під час відвідування бібліотеки напередодні мала змогу побачити оригінал документа з підписом Анни Київської.
Водночас Зеленська відзначила, що у бібліотеці є українська книжкова поличка, на яку вона передала 24 томи «Енциклопедії Сучасної України» та кілька десятків книг класичної й історичної літератури, навчальних і дитячих книг, видань із мистецтва.
Дружина Президента додала, що уже є більш як 20 поличок, реалізованих у межах проєкту «Українська книжкова поличка» у різних країнах світу.
Як повідомлялося, перша леді Олена Зеленська, Прем'єр-міністр Денис Шмигаль та представники уряду перебувають з візитом у Франції.
Фото: wikipedia