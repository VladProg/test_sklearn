Музей Метрополітен у Нью-Йорку перейменував картину французького імпресіоніста Едгара Дега «російські танцівниці» на «Танцівниці в українському вбранні”.

Як передає Укрінформ, про це повідомляє пресслужба Міністерства культури та інформаційної культури.


«У 1899 році Дега створив серію композицій, присвячених танцівницям в українському народному вбранні, у яких він поєднав колір, лінії та взаємопов'язані форми, щоб створити картини, схожі на гобелен. Дега називав їх своїми «кольоровими оргіями». Ця фігура була взята з повністю розробленої пастелі того ж року (приватна колекція), але ця робота майже напевно була зроблена Дега як окремий малюнок, призначений для продажу. Ще одна робота із серії є у колекції Роберта Лемана Метрополітен (1975.1.166). Тема відображає сплеск інтересу Франції до мистецтва та культури України, яка тоді була частиною російської імперії, після політичного союзу Франції з цією імперією у 1894 році», — пишеться в описі картини на сайті Музею Метрополітен.


Зазначається, що раніше Національна Лондонська галерея відгукнулася на заклики українських представників мистецтва виправити назви картин Дега. Галерея перейменувала картину ще в середині березня 2022 року.


У МКІП також нагадали, що Музей Гетті у Лос-Анджелесі не змінив назву, але навесні 2022 року у відповідь на численні звернення представників української культурної спільноти додав пояснення до картини.

Фото: МКІП


«Так звані російські танцюристи в цій пастелі — українські танцюристи, вони виступали у Франції наприкінці ХІХ століття у складі народних танцювальних колективів. Ймовірно, Дега бачив українських виконавців у Парижі, враховуючи гострий інтерес французів до такої культури після встановлення подвійного союзу між Францією та росією у 1894 році. На жаль, попри важливість та унікальність української культури, у Франції цих танцюристів узагальнено називали «російськими танцюристами», оскільки на той час більша частина України ще була частиною російської імперії, а цар Олександр ІІ проводив політику Русифікація по всій імперії. Сам Дега (помилково) так назвав серію робіт, і його назви залишилися, хоча він поважав українців за те, що вони зберегли свою культуру і традиції, попри століття репресій», — сказано в описі на сайті музею.


Едгар Дега був одним з найвідоміших художників середини і кінця 19 століття, котрий значно вплинув на розвиток живопису у Франції й у всій Європі. За свою довгу кар'єру він написав тисячі портретів людей у буденній для них обстановці, а також сотні побутових сцен і різних епізодів з повсякденного життя Франції того часу, виконаних у характерній для нього приглушеної "пастельній" манері. Він вважається одним із засновників імпресіонізму, хоча сам Дега вважав себе "реалістом" і жорстко критикував імпресіоністів.