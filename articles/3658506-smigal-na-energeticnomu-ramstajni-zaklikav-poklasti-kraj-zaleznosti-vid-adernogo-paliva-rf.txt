На черговому засіданні енергетичного "Рамштайну" Прем’єр-міністр України Денис Шмигаль закликав покласти край залежності від російського ядерного палива й послуг.

Як передає Укрінформ, про це Шмигаль повідомив у Телеграмі.

"Відбулося чергове засідання Міжнародної енергетичної консультативної ради, або так званого енергетичного "Рамштайну". У своєму зверненні до міністрів енергетики країн-партнерів назвав ключові пріоритети України в обладнанні й озвучив кроки для збереження енергосистеми України", - зазначив Шмигаль.


Серед цих кроків, на думку Шмигаля, необхідно насамперед максимально відремонтувати пошкоджені лінії електропередачі та розподілу. Відновити та децентралізувати генерацію там, де це можливо. Впровадити програми енергоефективності. Посилити транскордонну торгівлю електроенергією.

"Також закликав докласти всіх зусиль, щоб покласти край залежності країн від російського ядерного палива й послуг. росія порушила всі принципи ядерної безпеки, вчинивши численні акти ядерного тероризму. Ми повинні надіслати світові чіткий сигнал про те, що такі дії та риторика не може толеруватися", - наголосив Шмигаль.

За його словами, Україна очікує за підсумками зустрічі ще більше підтримки для енергосистеми України.

Як повідомляв Укрінформ, держави Великої сімки створили платформу для координації фінансування відновлювальних робіт і реформ в Україні, так званий фінансовий "Рамштайн", перше засідання секретаріату очікується цього тижня.
Фото: Шмигаль/Телеграм