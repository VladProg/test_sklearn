У Львові 20 листопада відбудеться фестиваль кобзарського мистецтва «Грай, бандуро!», присвячений 145-річчю з дня народження Гната Хоткевича.

Про це у Фейсбуці повідомила пресслужба Львівської обласної ради, передає Укрінформ.
Зазначається, подія відбудеться у Львівському палаці.

Фото: uamodna.com

«Гнат Хоткевич – знаний український письменник, бандурист, історик, композитор, мистецтвознавець, етнограф, педагог, театральний і громадсько-політичний діяч. Особливо цінну мистецьку спадщину Гнат Хоткевич залишив бандуристам. Це його неперевершена гра на бандурі, чудові твори, підручники, знаменитий харківський спосіб гри», - розповіли організатори.
На фестивалі виступатимуть відомі бандуристи та колективи з Львівщини, Тернопільщини, Рівненщини, Івано-Франківщини.
Захід проводиться для підтримки Збройних сил України.
Гнат Хоткевич народився на Харківщині у 1877 році, тут же й отримав технологічну освіту і почав працювати залізничним інженером. За участь у керівництві політичним страйком 1905 року зазнав переслідувань і в січні 1906 року був вимушений переїхати в Галичину, яка була тоді в складі Австро-Угорщини. У Галичині Хоткевич оселився спочатку в Львові, а потім у Криворівні; об'їхав усю Галичину й Буковину з скрипковими концертами та концертами українських народних пісень у супроводі бандури. У 1909 році у Львові Хоткевич видав перший підручник гри на бандурі. У 1912 року оселився в Києві й долучився до літературного й мистецького життя - виступав з лекціями. У січні 1913 року став редактором літературного журналу «Вісник культури і життя». Знову переслідуваний з початку Першої світової війни і висланий 1915 року за межі України, оселився у Воронежі, де жив до революції 1917 року, а потім повернувся до Харкова, а згодом став керівником Полтавської капели бандуристів. Колектив під його орудою досяг такого успіху, що став першим радянським колективом, який отримав контракт на гастролювання Північною Америкою. У 1938 році був заарештований та засуджений до розстрілу за «участь у контрреволюційній організації і шпигунство на користь Німеччини». Вирок виконано 8 жовтня 1938 року. Реабілітований 11 травня 1956 року. Після реабілітації видано «Твори в двох томах» (1966).