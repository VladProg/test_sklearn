Пригодницький мультсеріал під назвою «Зруйнований міст», де головний пес-сапер країни Патрон розповідає про свої пригоди та вчить дітей правилам безпеки під час війни, увійшов до топ-5 на медіасервісі MEGOGO серед мультиків українського виробництва.

Про це йдеться у пресрелізі MEGOGO, переданому Укрінформу.
Так, за два дні після премʼєри першу серію мультфільму подивились 6 913 854 хвилин, а загалом у період з 07.01 по 06.02 — 52 576 813 хвилин. У ній пес розповідав своєму другові, коту й «кототерапевту» Тому, про свій робочий день. Таким чином мультсеріал посів друге місце за тривалістю переглядів українських мультиків на MEGOGO, поступившись лише «Хоробрим зайцям».
Крім того, за останні три місяці найдовше дивилися: «Хоробрі зайці», «Віктор Робот», «Першосвіт» та «Ескімоска».
Зазначається, що друга серія мультсеріалу «Пес Патрон» вже буде доступна до перегляду з 07.02 на медіасервісі MEGOGO та YouTube-каналі Патрона. Одночасно з премʼєрою виходять серії жестовою мовою для дітей з порушенням слуху. Переклад готує соціальна ініціатива медіасервісу MEGOGO «Дивись як чутно».

Мультфільм створили спільно зі студією PlasticBag за підтримки USAID, партнером також стала організація ЮНІСЕФ, яка раніше дала Патронові титул «Пса Доброї волі».
Як повідомлялося, Державна служба з надзвичайних ситуацій 1 лютого презентувала першу серію мультсеріалу із песиком-піротехніком Патроном, де він навчатиме дітей та підлітків правилам мінної безпеки.
Фото: Скриншот з відео