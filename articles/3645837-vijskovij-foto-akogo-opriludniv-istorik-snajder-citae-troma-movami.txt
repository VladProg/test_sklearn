Військовий Олександр Ширшин з книгою в окопі на фото, яке оприлюднив історик Тімоті Снайдер, читає науково-публіцистичну літературу трьома мовами.

Про це військовослужбовець розповів кореспондентові Укрінформу.
«Зараз читаю набагато менше ніж в довоєнному житті, бо просто немає часу. Читаю книжки різного жанру, але в основному це науково-публіцистична література українською, англійською та польською мовами. Я не вважаю це популярністю. Для мене це якісь такі звичні речі. Я не бачу в цій фотографії нічого незвичного. Це нормально - читати, як є шанс: чи ти в окопі, чи в бліндажі, чи в палатці, чи в дорозі», - каже Ширшин.
Військовий розповідає, що фотографію, на якій він читає книгу Тімоті Снайдера «The Road to Unfreedom» було зроблено в окопі в районі Яцьківки на Донеччині, на той час він був у складі 80-ї окремої десантно-штурмової бригади ДШВ ЗСУ, проте зараз Ширшин переводиться до іншої бригади.
Військовослужбовець зізнається, що дізнався про пост Тімоті Снайдер від друзів.

Фото: Timothy Snyder, TW

«Почали приходити повідомлення від друзів, почали вітати. Спочатку не зрозумів з чим. Потім вже закинули мені скрін з Твіттера. Я не очікував, що моє фото набере стільки лайків. Важливим є те, що фото підписане саме українською мовою», - додав Ширшин.
Інформацію, що на фото в твіті Тімоті Снайдера саме Олександр Ширшин повідомили в Українському Католицькому Університеті. Військовий був їх випускником.
За кілька днів до 24 лютого 2022 року він підписав контракт в резерв у 80-му окрему десантну-штурмову бригаду та згодом вирушив на війну. В липні воїн був поранений і дивом вижив. За бойову звитягу Олександр отримав орден «За мужність» третього ступеня. Після лікування знову повернувся на фронт.
Ширшин народився в червні 1994 року в Миколаєві, потім сім’я переїхала до селища Чорноморське у Криму. Після дострокового закінчення школи, навчався в Севастопольському національному університеті ядерної енергетики та промисловості на військовій кафедрі, готувався отримати кандидата в майстри спорту з боксу.
2014 рік змінив життя кардинально. Щоб не давати присягу росії, перевівся і закінчив військову кафедру в Одесі. Навчатися ж продовжив в Харкові, але виграв грант та перевівся в Bialystok University of Technology у Польщі. У 2016 році захистив уже польською диплом магістра. Живучи в Польщі Ширшин багато допомагав цивільним і військовим українцям, а згодом повернувся на Батьківщину, волонтером у прифронтове місто Світлодарськ. Там Олександр об’єднав місцеву молодь навколо себе. Разом з іншими волонтерами і громадськими організаціями відремонтували старий спортивний зал в Новолуганському і заснували секцію боксу.
З 2017 по 2019 роки навчався і Українському католицькому університеті. Після здобуття диплома з дружиною та двома дітьми переїхав до Чернівців, де працював керівником програми «Суспільний розвиток» осередку Української академії лідерства, а згодом став менеджером у компанії «Модуль ІТП».
Як повідомлялося, історик Тімоті Снайдер 2 січня зробив твіт українською мовою «Найвища честь для автора ― читач», з фото на якому український воїн в окопі читає його книгу «The Road to Unfreedom». Менше як за добу пост набрав 1,7 млн переглядів.





Фото: Інститут лідерства та управління