У Вінниці до Дня Героїв Небесної Сотні та річниці повномасштабного вторгнення росії в Україну стартує художньо-документальний проєкт «Ціна незалежності: Костянтин Ревуцький та Ігор Зозуля».

Про це повідомила Вінницька міська рада, передає Укрінформ.
«В рамках заходу демонструється фотовиставка художника-документаліста Костянтина Ревуцького та виставка творів живопису Революції Гідності Ігоря Зозулі. Кожна з 50 експонованих робіт є унікальною, адже творилися вони авторами безпосередньо по гарячих слідах на лінії фронту та під час революції», - йдеться у повідомленні.

Виставку організатори приурочили до Дня Героїв Небесної Сотні та річниці повномасштабного вторгнення росії в Україну.
На знімках Костянтина Ревуцького відображені наслідки окупації українських міст російськими військами, ракетних обстрілів та вибухів, а також неймовірна відвага українських захисників і захисниць, простих громадян нашої держави.
Полотна Ігоря Зозулі охоплюють період Помаранчевої революції 2004 року та Революції Гідності 2013-2014 рр., учасником яких він був. Ці події ознаменували боротьбу та незламність українського народу, який не мириться з беззаконням та несправедливістю, а відстоює свою незалежність, свободу та право вибору.

Побачити роботи митців можна безкоштовно у виставковій залі Вінницького літературно-меморіального музею М. М. Коцюбинського, вона експонуватиметься до 3 березня.
Фото: Віницька міськрада