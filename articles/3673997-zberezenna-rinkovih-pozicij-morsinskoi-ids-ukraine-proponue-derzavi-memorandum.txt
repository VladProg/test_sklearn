Менеджмент IDS Ukraine, компанії-власника торгової марки “Моршинська”, виступає категорично проти арешту майна компанії та пропонує підписати Меморандум з державними органами, в якому він візьме на себе зобов’язання по збереженню вартості, ефективного функціонування та ринкових позицій компанії.

Про це йдеться в релізі компанії, переданому Укрінформу.
“Пропозицією з боку менеджменту компанії є підписання Меморандуму з державними органами, в якому він візьме на себе зобов’язання по збереженню вартості, ефективного функціонування та ринкових позицій компанії”, - заявляє керівництво IDS Ukraine.
У компанії стверджують, що арешт заводів автоматично зупинить операційну діяльність підприємств та залишить без роботи 3000 співробітників IDS Ukraine. Крім цього, держава недоотримає 700 млн гривень податків. Саме стільки минулого року заплатила IDS Ukraine у бюджети всіх рівнів.
Наголошується, що більше 50% активів компанії належать акціонерам, відносно яких не застосовано жодних санкцій. Ці власники налаштовані захищати свої права в судах, в тому числі і міжнародних.
Нагадаємо, у червні 2022 року правоохоронні органи заарештовали корпоративні права IDS Ukraine, які надалі, у листопаді 2022 року, були передані до Національного агентства з питань виявлення, розшуку та управління активами, одержаними від корупційних та інших злочинів (АРМА). 10 лютого агентство оголосило про прийом документів на конкурс з пошуку управителя для зазначених активів.

Як повідомлялося, менеджмент IDS Ukraine заперечив потребу у зміні управителя для арештованих активів виробника мінеральних вод, оголошену Національним агентством з питань виявлення, розшуку та управління активами, одержаними від корупційних та інших злочинів (АРМА).