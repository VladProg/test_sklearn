У Міністерстві оборони перезавантажать роботу управління з питань запобігання і виявлення корупції та сформують громадський антикорупційний механізм.


Як передає Укрінформ, про це в Фейсбуці повідомив міністр оборони України Олексій Резніков.
«Щодо запобігання корупції. Діємо наразі по наступних напрямках. Перший. Перезавантажуємо антикорупційне управлення Міноборони. Шукаємо кадри», - зазначив Резніков.
Другий напрямок - «формуємо громадський антикорупційний механізм, відкриті до співпраці», написав міністр.

Інформуючи про залучення громадськості до процесу протидії корупції, він повідомив, що 4 лютого мав зустріч з експертами.
«За результатами зустрічі вже 17 експертів із різних громадських організацій відгукнулися на мою ініціативу і виявили бажання долучитися до формування громадського антикорупційного органу. Післязавтра — 10 лютого — проводжу першу робочу зустріч з ініціативною групою. Всі процеси мають бути максимально відкриті», - підкреслив міністр.
Резніков зазначив, що головне — на шляху до перемоги не загубити довіру одне до одного.

Як повідомлялося, раніше видання «Дзеркало тижня» опублікувало матеріал, згідно з яким нібито ціни на закупівлю харчів і надання послуг з харчування для військових у контракті Міноборони перевищують роздрібні у два-три рази.
Невдовзі заступник міністра оборони В’ячеслав Шаповалов, який відповідав за тилове забезпечення Збройних сил, написав заяву про звільнення. 24 січня Кабмін звільнив Шаповалова.
У ДБР проводять розслідування за фактом оборудок посадовців міністерства і приватних підприємств під час закупівель для військовослужбовців.
7 лютого Резніков подякував громадськості за критику та запевнив у продовженні реформ в Міноборони навіть під час війни.