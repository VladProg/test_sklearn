Словник сучасної української мови та сленгу "Мислово" обрав словом минулого року в Україні відому фразу про "русский военный корабль".

Як передає Укрінформ, про це повідомляє "Мислово".
"Словом 2022 року за версією словника “Мислово” стала фраза “русский военный корабль, иди...”. Ця відповідь українського захисника острова Зміїний російському загарбнику стала лейтмотивом спротиву України російській збройній агресії", - ідеться у повідомленні.
Вираз, по суті, є рімейком української національної ідеї, сформульованої Лесем Подерев’янським ще у 2014 році. У "Мислові" підкреслили, що широке використання ненормативних висловів усіма шарами суспільства демонструє трансгресію суспільних норм, характерну для війни.
"Іронічним виглядає той факт, що фраза року є питомо російською у році, коли Україна остаточно ствердила свою незалежність, а українська мова впевнено розвивається та витісняє російську в усіх сферах життя. За декомунізацією прийшов час деколонізації та дерусифікації українського культурного простору. Українізація у найширшому смислі стала глобальним трендом", - зауважили в "Мислові" і додали, що цьогоріч усі претенденти на звання “Слова року” пов’язані з війною, інші теми витіснені на периферію суспільної уваги.
Як повідомлялось, словник “Мислово” створений у 2012 році з метою фіксації неологізмів, сленгу та інших проявів сучасної української мови. Слова та визначення до них надсилають звичайні користувачі.
Словом 2021 року, за версією словника "Мислово", стало "вакцина".