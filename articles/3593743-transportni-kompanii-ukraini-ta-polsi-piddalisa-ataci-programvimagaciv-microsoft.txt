Центр аналізу загроз Microsoft (MSTIC) виявив докази нової кампанії програм-вимагачів, націленої на транспортні та логістичні компанії в Україні та Польщі.

Про це повідомляється у блозі Microsoft, передає Укрінформ.
Як зазначається, 11 жовтня упродовж години програма-вимагач «Prestige», яка раніше не була ідентифікована, атакувала широкий спектр систем.
Ця програма шифрує дані жертви і залишає записку з вимогою викупу, в якій говориться, що дані можна розблокувати тільки при покупці інструменту для розшифровки.
Хто саме стоїть за атаками, поки не вдалося з’ясувати. Однак, на думку, фахівців Microsoft, вони схожі на ранні атаки російської кібергрупи, пов'язаної з урядом.
Зокрема об'єкти нової програми-вимагача збігаються із жертвами іншої кібератаки з метою знищення даних, в якій брало участь шкідливе програмне забезпечення FoxLoad або HermeticWiper. Ця атака вразила сотні комп'ютерів в Україні, Литві та Латвії на початку повномасштабного російського вторгнення, пише Reuters.
Як повідомляв Укрінформ, понад десяток американських вебсайтів, у тому числі кількох найбільших аеропортів США, були заблоковані в понеділок внаслідок кібератак, відповідальність за які взяли на себе російськомовні хакери.