Космічний зонд Національного управління США з аеронавтики та дослідження космосу (NASA) Juno показав ще одну зроблену фотографію поверхні Європи - супутника Юпітера.

Про це йдеться у пресрелізі Лабораторії реактивного руху NASA (JPL), передає Укрінформ.
«Фотографія з найвищою роздільною здатністю, яку коли-небудь зробила місія Juno від NASA частини супутника Юпітера - Європи, показує детальний вид дивовижної області сильно розколотої крижаної кори супутника», - йдеться у повідомленні.

Зазначається, що зображення охоплює територію в приблизно 150 кілометрів на 200 кілометрів поверхні Європи
У верхньому правому куті світлини, а також праворуч і нижче по центру є темні плями, які, можливо, пов’язані з чимось, що знизу вивергається на поверхню.
Праворуч від центру розташована поверхня, яка нагадує музичну ноту, розміром у 67 кілометрів з півночі на південь і 37 кілометрів зі сходу на захід.
Білі крапки на зображенні є ознаками проникнення високоенергетичних частинок із середовища із великою радіацією навколо Європи.
Як повідомляв Укрінформ, 29 вересня космічний зонд Національного управління США з аеронавтики та дослідження космосу (NASA) Juno максимального наблизився на відстані приблизно 352 кілометри до Європи - супутника планети Юпітер й зробив світлину об'єкта.
Фото: NASA/JPL-Caltech/SwRI