Наступного тижня до Києва прибудуть єврокомісари та голова Єврокомісії Урсула фон дер Ляєн на переговори про те, як прискорити шлях України до ЄС.

Про це Прем’єр-міністр України Денис Шмигаль сказав на засідання уряду у п’ятницю, передає Укрінформ.
«Ми налагодили дуже тісну та плідну взаємодію з нашими європейськими партнерами на рівні Єврокомісії, Європарламенту, Європейської ради. Вже 2 лютого в Україну для проведення міжурядових консультацій мають прибути єврокомісари та голова Єврокомісії Урсула фон дер Ляєн. Це будуть дуже практичні перемовини про те, як прискорити шлях України до ЄС, які реформи запускаємо, якої допомоги потребуємо. Вже наступного дня, 3 лютого, відбудеться саміт Україна-ЄС. Ми дуже швидко продовжуємо нашу європейську інтеграцію та чітко розуміємо найближчу перспективу для України стати членом ЄС», - сказав Шмигаль.
Водночас, додав він, Україна продовжує розробку довгострокової стратегії відновлення, долучає до неї партнерів.
«Очікуємо, що одну з ключових ролей у цій стратегії буде відігравати Організація економічного співробітництва та розвитку», - сказав Шмигаль.
За його словами, одним із ключових елементів Плану відновлення також буде вступ України до ЄС. Підготовка до вступу — одне з пріоритетних завдань уряду.
Як зазначив у Брюсселі речник Єврокомісії Ерік Мамер, візит колегії Єврокомісії до України та зустріч єврокомісарів із представниками уряду відбудеться із повним дотриманням заходів безпеки та у тісній координації із відповідними органами української влади.
«Зараз немає жодних декларацій з боку Єврокомісії, які б вказували на точні дати цієї зустрічі. По-друге, спілкування з Європейською комісією (європейськими комісарами – ред.) перед самітом ЄС-Україна, безумовно, є дуже потужним символічним сигналом солідарності між ЄС і Україною у дуже важкі часи в історії цієї країни. Такого роду зустрічі не можуть відбуватися без абсолютного погодження з українською владою, і це саме той випадок», - сказав Мамер, відповідаючи на запитання журналістів, наскільки виправданим з точки зору безпеки є візит повного складу колегії Єврокомісії до України.
Він зауважив, що дотримання правил безпеки є самоочевидним під час організації такого роду візитів. Єврокомісія підтримує постійний та тісний діалог із владою України у цьому вимірі, та спирається при цьому на реальний аналіз ситуації з безпеки та з урахуванням спроможності Української сторони надати гарантії безпеки у тих важких обставинах, з якими стикається країна.
«Таким чином, це та подія, яка буде організована за повної підтримки уряду України. Інакше ми б ніколи не пішли на організацію такої зустрічі», - підкреслив речник Єврокомісії.
Він зауважив, що зустріч уряду із колегією Єврокомісії та власне саміт ЄС-Україна за участі Президента Європейської ради та Президента Єврокомісії - це дві різні події. У цьому контексті Європейська рада самостійно ухвалює рішення щодо організаційних деталей наступного саміту та погоджує їх із владою України.
Як повідомлялося, 3 лютого в Україні має відбутися саміт ЄС-Україна, а перед цим – візит в Україну колегії Європейської комісії для обговорення шляхів подальшої підтримки України у боротьбі проти російської агресії та у впровадженні реформ на шляху до членства в Європейському Союзі.
Фото: КМУ