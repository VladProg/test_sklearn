Із назви київської консерваторії ім. П.І. Чайковського має бути вилучено прізвище російського композитора, оскільки воно є неприпустимим маркером українського суспільного та культурного простору.

Таку думку висловив міністр культури та інформаційної політики Олександр Ткаченко у Телеграмі, передає Укрінформ.
"Ми розчаровані тим, що трудовий колектив Національної музичної академії України, збори якого сьогодні відбулися у Києві, вважає, що потрібно ще далі розбиратися, чи варто забирати ім‘я Чайковського з назви провідного музичного вищого навчального закладу України", - написав Ткаченко.
Він наголосив, що основна проблема - не у прізвищі діяча, що його носить заклад, а у маркерах, якими позначено освітній та культурний простір України.
Ткаченко зауважив, що такий результат голосування трудового колективу показав, що не були враховані ані рекомендації профільного комітету ВР, ані Експертної Ради з питань подолання наслідків русифікації та тоталітаризму при МКІП, ані рекомендації щодо Чайковського, поширені УІНП.
"Рішення важливого питання знову відкладено, як то кажуть, для подальшого вивчення. Мені здається, що це питання надзвичайно на часі", - переконаний він.
Водночас він підкреслив, що основним рушієм перейменування консерваторії стало студентство.
"Молоді не байдуже, чиє ім‘я носить заклад, в якому вони навчаються", - зазначив міністр.
Як повідомлялося, трудовий колектив Національної музичної академії України 26 грудня ухвалив рішення, що питання назви НАМУ ім. П.І.Чайковського потребує подальшого комплексного аналізу та вивчення вітчизняних та міжнародних експертних висновків.
Фото: Wikipedia