Українці замовили на обмін уже понад 300 тисяч енергоощадних ламп через застосунок "Дія".

Про це Прем‘єр-міністр України Денис Шмигаль розповів на засіданні уряду у вівторок, повідомляє кореспондент Укрінформу.
"Вчора (30 січня – ред.) в Україні стартувала масштабна програма обміну старих ламп розжарювання на LED-лампи. Це ініціатива Президента Володимира Зеленського, підтримана Європейським Союзом. 30 мільйонів таких ламп уже закуплені ЄС, ще п‘ять мільйонів очікуємо від Франції", — сказав Шмигаль.
Прем‘єр-міністр нагадав, що попередню заявку на обмін можна подати через застосунок "Дія" або просто обміняти старі лампи на нові у відділеннях Укрпошти. "Українці замовили на обмін уже понад 300 тисяч енергоощадних ламп через Дію. Тому ми впевнені, що програма буде успішною", – зауважив керівник українського уряду і подякував партнерам за підтримку.
Як повідомлялося, з 30 січня українці можуть обміняти у відділеннях Укрпошти п‘ять ламп розжарювання на стільки ж енергоощадних LED-ламп. Для цього необхідно залишити заявку через застосунок "Дія" та, отримавши підтвердження про наявність ламп, завітати до Укрпошти. Якщо скористатися застосунком немає можливості, достатньо прийти у відділення Укрпошти, пред'явити паспорт, ідентифікаційний код та обміняти лампи в порядку черги.