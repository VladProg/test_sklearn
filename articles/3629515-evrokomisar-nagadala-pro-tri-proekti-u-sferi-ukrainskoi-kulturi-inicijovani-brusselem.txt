Європейський Союз підтримає українську культуру і креативну індустрію в умовах війни, а також під час повоєнного відновлення.

У цьому запевнила єврокомісар з питань інновацій, досліджень, культури, освіти та молоді Марія Ґабріель у зверненні до форуму «Креативна Україна – 2022», передає кореспондент Укрінформу.
«Саме зараз дуже важливо подумати про силу культури, її можливість долучитися до підтримки фронту та відбудови держави», - зауважила єврокомісар.
Вона нагадала про три проєкти у сфері культури, ініційовані ЄС після 24 лютого. Зокрема, проєкт «Креативна Європа» дасть змогу підтримувати роботу українських культурних організацій у спільних проєктах у Європі. Починаючи з наступного року буде надано 5 млн євро на підтримку невеликих проєктів митців і артистів, які зможуть представляти українську культуру в Європі.
Крім того, зазначила єврокомісар, нещодавно запущено схему щодо підтримки митців в Україні і тих, хто виїхав тимчасово за кордон.
Наступного року також будуть ініційовані нові заходи в межах Європейського плану підтримки культури, який буде спрямований на захист української культурної спадщини та надання допомоги українському креативному сектору.
«Ці три проєкти є підтвердженням того, що Європа буде підтримувати культурні зв’язки між Україною і ЄС заради захисту української культурної спадщини. Ми будемо надавати технічну та матеріальну підтримку креативному сектору. І, звісно, допомагати в повоєнному відродженні після вашої Перемоги», - заявила Ґабріель.
Наразі, за її словами, вивчається питання, як поглибити співпрацю в майбутньому.
Шостий міжнародний форум «Креативна Україна» проходить цього року під гаслом «Сила стійкості».
Фото: EP