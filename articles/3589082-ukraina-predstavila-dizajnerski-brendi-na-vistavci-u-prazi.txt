Кілька українських дизайнерських брендів взяли участь у престижному міжнародному фестивалі DesignBlok, який проходив у локації Gabriel Loci в Празі з 5 до 9 жовтня, вже у 24 раз.



Про це повідомляє кореспондент Укрінформу.
На виставочному стенді під лозунгом «Слава Україні!» було представлено сім українських дизайнерських студій: GUNIA project, Ґушка, OLK manufactory Оксана Левченя, Re:Quiet, Сері/граф i Zhernov. Вони продовжують працювати й творити наперекір повномасштабній російській агресії.






Українські дизайнерські бренди на виставці DesignBlok у Празі: Фото: Ольга Танасійчук, Укрінформ






































































«Національний стенд України на цій виставці вперше представлено вперше. Тут є графічний дизайн, килими ручної роботи, ювелірний бренд і кераміка», - розповіла агентству Станіслава Круглякова з Re:Quiet. Продукт її компанії - шумопоглинаючі панелі, вироблені з перероблених пластикових пляшок, – цілком відповідає екологічній темі виставки - «Ліс».
Повністю у дусі теми виставки також килими ручної роботи від брендів OLK manufactory, Ґушка (в якого навіть назва одної з колекцій – «Ліс»). Унікальні, екологічні та, зрозуміло, красиві.
GUNIA project представляє шовк і кераміку ручної роботи, зібрані в колекцію Freedom, яку було підготовлено після початку війни. У релігійні сюжети автори додали «трохи іронії та емоцій». Так, свята Варвара тримає в руках Javeline, Ісус – «коктейль молотова» (в актуальних умовах – «Бандерівське смузі»), а Змієборець перемагає не змію, а відомий російський корабель.
Нетрадиційно виглядають також артоб’єкти серії «Танець смерті» київського дизайнера Сергія Жернова - це порцелянові балерини з черепами замість облич. Сергій привіз також ювелірні роботи.
«Графічний щоденник війни» студії «Серігат» дещо вибивається з концепції виставки, але дужа актуальна: ілюстрації подій в Україні останніх 7 місяців викликали жвавий інтерес відвідувачів.
Окремо, прямо в приміщенні церкви Благовіщення, розташованого в локації Gabriel Loci, була розміщена експозиція живого дизайну FAINA Вікторії Якуши та її авторські світильники для Lasvit. Провокаційно…
Український дизайн був завжди в тренді, нині ж на тлі війни до нього прикуто ще більше увагу, запрошують на різноманітні виставки. Так, директор фестивалю Яна Зєлінські зазначила, що проєкт «Слава Україні!» було підготовлено після того, як організатори детально проаналізували всі можливі шляхи допомоги українським дизайнерам, які постраждали унаслідок розв’язаної росією війни проти України. «Ми сподіваємося, що допомога конкретним митцям – це найефективніший спосіб, як ми можемо долучитися до збереження українського прикладного мистецтва», – сказала Зелінські.

Участь українських брендів стала можливою завдяки чеській дизайн-студії IHOR, засновником якої є чеський дизайнер з українським корінням Ігор Сабадош. Він підтримує українських дизайнерів з перших же днів війни. «Сподіваємося, що можливість взяти участь у цьогорічному фестивалі DesignBlok допоможе українським дизайнерам пережити складний період, встановити фахові контакти й продемонструвати, що український дизайн має світову якість», – заявив Сабадош.
Посольство України в Чеській Республіці взяло патронат над українським стендом.