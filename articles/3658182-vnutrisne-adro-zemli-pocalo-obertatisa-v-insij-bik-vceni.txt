Дослідники з Пекінського університету (Китай) заявили, що внутрішнє ядро Землі перестало обертатися в тому ж напрямку, що й сама планета, а можливо, навіть почало обертатися в інший бік.

Про це повідомляє Yahoo News, передає Укрінформ.

Зазначається, що ця «планета всередині планети» на глибині 5000 кілометрів під поверхнею Землі може обертатися незалежно, оскільки плаває в рідкому металевому зовнішньому ядрі.
Автори дослідження Сяодун Сонг й І Ян виявили, що обертання внутрішнього ядра "майже зупинилося приблизно у 2009 році, а потім почало повертатися в протилежному напрямку".
“Ми вважаємо, що внутрішнє ядро обертається відносно поверхні Землі вперед і назад, як гойдалки. Один цикл гойдалки триває приблизно сім десятиліть. Тобто він змінює напрямок приблизно кожні 35 років”, - заявили дослідники.
На їхню думку, раніше ядро змінило напрямок руху на початку 1970-их років, а наступний поворот в його русі відбудеться в середині 2040-их років.
Наразі мало що свідчить про те, що “поведінка” земного ядра сильно впливає на жителів Землі. Проте дослідники вірять в існування фізичних зв’язків між усіма шарами Землі, від внутрішнього ядра до її поверхні.
Як повідомляв Укрінформ, Комісія ООН з наукової оцінки Монреальського протоколу про речовини, що руйнують озоновий шар, заявила, що озоносфера Землі зможе відновитися за чотири десятиліття.