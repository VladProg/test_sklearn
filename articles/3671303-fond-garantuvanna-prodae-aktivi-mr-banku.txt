Фонд гарантування вкладів фізичних осіб виставляє на аукціон активи АТ «МР Банк», до складу яких входять права вимоги за кредитними договорами.

Як передає Укрінформ, про це повідомляє пресслужба Фонду гарантування.
"Уже 23 лютого у системі Prozorro.Продажі відбудеться аукціон з продажу активів АТ «МР Банк», що ліквідується Фондом гарантування вкладів. А саме – лоту, до складу якого увійшли права вимоги за кредитними договорами, що укладені з трьома юридичними особами. Активи на продаж виставляються вперше", - йдеться в повідомленні.
Загальна заборгованість за договорами складає 107,4 млн грн. На забезпечення за кредитними договорами передані кілька виробничих комплексів (нерухомість та обладнання) з виробництва хлібо- та молокопродуктів у м. Кривий Ріг, Черкасах та Хмельницькому. Торги відбудуться за англійською моделлю аукціону.
Як повідомляв Укрінформ, Фонд гарантування вкладів фізичних осіб розпочав ліквідацію Промінвестбанку та МР Банку 25 лютого на підставі рішень правління Національного банку України про відкликання банківських ліцензій та ліквідацію і відповідних рішень виконавчої дирекції Фонду. Рішення РНБО «Про примусове вилучення в Україні об’єктів права власності російської федерації та її резидентів» було введено в дію указом Президента України від 11 травня 2022 року.