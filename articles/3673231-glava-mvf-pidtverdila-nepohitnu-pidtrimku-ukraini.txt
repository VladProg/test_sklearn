Директор-розпорядник МВФ Крісталіна Георгієва високо оцінила стійкість української економіки в умовах повномасштабного російського вторгнення та запевнила у твердій підтримці України з боку Фонду в подальшому.

Про це йдеться в офіційній заяві глави МВФ за результатами візиту до Києва, оприлюдненій у вівторок, передає Укрінформ.
«Під час зустрічей (у Києві – ред.) я підтвердила непохитну відданість МВФ надалі підтримувати Україну», - зауважила глава Фонду.
Вона також зазначила, що МВФ інтенсивно взаємодіє з українською владою в рамках Моніторингової програми за участі Ради директорів. Це, за її словами, «забезпечує міцну основу для макроекономічної політики та сприяє подальшій каталізації донорської підтримки».
У цьому контексті Георгієва зазначила, що нинішня програма підтвердила високі результати, що відкриває шлях для обговорення наступних кроків для повноцінного фінансування України з боку МВФ.
«Міжнародне співтовариство продовжить відігравати життєво важливу роль у підтримці України, включно з наданням допомоги для задоволення великих фінансових потреб у 2023 році, а також надалі», - зазначила глава Фонду.
Як повідомляв Укрінформ, директор-розпорядник МВФ Крісталіна Георгієва цього тижня відвідала Україну з візитом. Вона високо оцінила діяльність Української держави та всіх інституцій, які продовжують роботу попри повномасштабне російське вторгнення.