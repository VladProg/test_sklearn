Вихід з ринку рф – складне рішення, але зараз саме час для таких рішень, щоб показати, щоб бізнес може бути відповідальним.

Як передає Укрінформ із посиланням на Фейсбук НБУ, про це сказав голова Національного банку України Андрій Пишний, виступаючи на конференції високого рівня для представників Групи країн - членів МВФ, що відбулася минулого тижня в Амстердамі.
«Прості рішення не завжди є найкращими. Залишатися в росії під час цієї війни – це просте рішення. Вийти з ринку рф і показати, що бізнес може бути відповідальним – це складне рішення. Російський ринок – токсичний. Ця отрута руйнує хоча й повільно, але глибоко та надовго. І ми маємо віднайти вакцину від простих рішень, так само як знайшли вакцину від COVID», – сказав Пишний.
Голова НБУ також додав, що центральні банки та міжнародні фінансові організації мають значно більше влади, ніж може здатися. Вони мають владу формувати довгостроковий глобальний порядок денний і довгострокові плани, здійснювати інвестиції розвитку.
У центрі дискусії на конференції була Україна та вплив на неї полікризи – поєднання безпекової, геополітичної та економічної криз. У сукупності вони є більш руйнівними, ніж кожна окремо, та мають вплив на економіку світу.
Під час зустрічі також обговорили вплив геополітичної напруги на формування довгострокових макроекономічних викликів, енергетичну кризу, сплеск інфляції та шляхи розв'язання цих проблем.
Підбиваючи підсумки дискусії, директор-розпорядник МВФ Крісталіна Георгієва відзначила стійкість українського народу та здатність команди НБУ забезпечувати безперебійне функціонування фінансового сектору країни. Вона також наголосила на важливості надання Україні ще більшої підтримки та дотримання верховенства права на міжнародному рівні, що стане вагомим прикладом для наслідування на рівні країн.
Як повідомлялося, лише 9% із майже півтори тисячі світових компаній залишили ринок російської федерації.
Фото: facebook.com/pyshnyy