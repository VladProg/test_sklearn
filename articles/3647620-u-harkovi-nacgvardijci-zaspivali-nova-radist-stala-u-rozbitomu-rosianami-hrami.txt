У Харкові нацгвардійці заспівали колядку «Нова радість стала» у храмі, зруйнованому військами рф.

Про це повідомила 5 Слобожанська бригада НГУ у Фейсбуці, передає Укрінформ.

«Ми записали відео у храмі Андрія Первозванного, що розташовувався на території нашої військової частини. Внаслідок авіаційного удару історична будівля зазнала пошкоджень. У мирний час у цьому храмі ми співали колядки, святкуючи Різдво Христове. Сьогодні ми знову тут, аби нагадати: щасливі та вільні роки у нашій Славній Україні ще попереду», - зазначив начальник військового оркестру Володимир Столяров.
Нацгвардійці зазначили, що таким чином і цього Різдва долучилися до традиційного Вертеп-фесту, який з 2017 року проходить у Харкові. Два роки поспіль військовий духовий оркестр бригади очолював ходу колядників, які йшли центральними вулицями міста.
Як повідомили організатори фестивалю з 16.00 у центрі Харкова почнуть співати колядок, усі охочі можуть доєднатися до учасників заходу. Також можна долучитися до Вертеп-фесту, надіславши своє відео.
Як повідомляв Укрінформ, у 2021 році через суворі карантинні обмеження, пов’язані з пандемією коронавірусу, фестиваль пройшов в онлайн-форматі. У 2022 році Вертеп-фест пройшов у змішаному форматі: колективи та окремі виконавці, які брали участь офлайн, надали організаторам сертифікати про вакцинацію або негативні результати ПЛР-тесту. До того фестиваль проходив у вигляді масштабної ходи центром міста, а також відбувалося колядування в різних місцях і закладах – у ТРЦ, військовому шпиталі, дитячих будинках.