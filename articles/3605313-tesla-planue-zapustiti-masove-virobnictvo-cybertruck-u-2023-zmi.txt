Компанія Tesla Ілона Маска планує запустити масове виробництво електричних автомобілів Cybertruck наприкінці 2023 року.

Як передає Укрінформ, про це повідомляє Reuters.
Минулого місяця у Tesla заявили, що працюють над підготовкою свого заводу в Остіні, штат Техас, до початку виробництва нової моделі. Ба більше, «раннє виробництво» Cybertruck має розпочатися вже в середині 2023 року.
«Ми на останньому етапі з Cybertruck», — сказав Маск у розмові з фінансовими аналітиками.
Tesla не відповіла на прохання про коментар.
Зазначається, що запуск виробництва Cybertruck зробить Tesla учасником в одному з найприбутковіших сегментів ринку електромобілів США та конкурентом електричних пікапів від Ford та Rivian Automotive, обидві з яких випустили моделі в обмеженій кількості.
У січні Маск назвав брак компонентів джерелом для перенесення запуску Cybertruck на 2023 рік.
Як повідомляв Укрінформ, 22 листопада 2019 року засновник Tesla Ілон Маск представив новий Cybertruck, корпус якого зроблено зі сталі, що використовується компанією SpaceX у будівництві ракет. Автівка була задекларована як фактично броньований автомобіль, однак під час презентації з'ясувалося, що бокові вікна не витримали тесту, який обрали самі ж виробники.