Японське агентство міжнародного співробітництва (JICA) допоможе Україні в аварійному відновленні та реконструкції енергосистеми України, відповідний проєкт уже обговорюється.

Як передає Укрінформ, про це повідомляє пресслужба Міністерства енергетики.
«Цей проєкт («Проєкт аварійного відновлення та реконструкції» - ред.) дозволить Україні отримувати за рахунок грантової допомоги необхідне обладнання та технології для відновлення енергетичної інфраструктури, а також передбачає напрацювання спільних пропозицій щодо екстреної допомоги вітчизняній енергосистемі для посилення її стійкості та надійності», – йдеться у повідомленні.

Зазначається, що у середу, 8 лютого, міністр енергетики України Герман Галущенко провів зустріч з представниками Японського агентства міжнародного співробітництва (JICA) – Хідея Кобаясі та Тору Кобаякава. Сторони обговорили розширення співробітництва та запуск нової спеціальної програми «Проєкт аварійного відновлення та реконструкції».

Проєкт також включатиме підготовку до наступного опалювального сезону 2023-2024. Сторони домовилися про розвиток співпраці з трансферу технологій та використання досвіду Японії з розбудови стійких та "розумних" мереж, а також децентралізації енергосистеми.

"У межах проєкту будуть підготовлені програми підвищення кваліфікації персоналу енергетичних компаній та обміну досвідом щодо відновлення та реконструкції Японії, зокрема після аварії на АЕС та руйнувань інфраструктури внаслідок природних катаклізмів", – додали в Міненерго.
Як повідомлялося, протягом грудня 2022 – лютого 2023 року Україна отримала гуманітарну допомогу від Японії у вигляді 259 генераторів та комплектуючих.
Фото: Міненерго