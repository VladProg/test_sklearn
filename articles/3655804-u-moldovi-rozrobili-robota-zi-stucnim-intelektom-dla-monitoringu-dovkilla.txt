Студенти Технічного університету Молдови створили робота зі штучним інтелектом для моніторингу довкілля.


Як передає Укрінформ, про це повідомляє NewsMaker.
«Сформувавши команду „Luminița 777“, студенти Даніел Цирке, Октавіан Скрипник та Тетяна Маслова за допомогою асистента Адріана Бринзана розробили автономну мобільну систему, що накопичує інформацію про стан навколишнього середовища», — написав проректор університету Діну Цуркану на своїй сторінці у Фейсбуці.

Зазначається, що сам апарат називається «Чисте довкілля – здорове життя».
«Це - робот, оснащений штучним інтелектом, який за допомогою датчиків і зображень, знятих відеокамерою, самостійно переміщається заданою територією і збирає дані про стан навколишнього середовища: вологість, температуру, освітленість, якість повітря, володіючи при цьому здатністю уникати різні перешкоди. Усі ці дані передаються та зберігаються на сервері», — пояснив Цуркану.
За його словами, робота можна використовувати для моніторингу безпеки навколишнього середовища у приміщенні (наприклад, у теплиці), збору та систематизації необхідних параметрів та інформування користувача про отримані дані.
Як повідомляв Укрінформ, американська інженерна компанія Boston Dynamics показала нові можливості свого робота-гуманоїда Atlas.
Фото: Facebook/Dinu Turcanu, utm.md