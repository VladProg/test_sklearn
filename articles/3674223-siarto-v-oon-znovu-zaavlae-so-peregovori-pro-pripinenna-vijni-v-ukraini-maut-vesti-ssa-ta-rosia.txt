Угорщина закликає до припинення війни в Україні, що може бути забезпечено, зокрема, прямими переговорами між США та росією на майданчику ООН.

Про це під час спеціальної сесії Генасамблеї ООН на тему української формули миру заявив у четвер глава МЗС Угорщини Петер Сіярто, передає кореспондент Укрінформу.
Як підкреслив угорський міністр, ані поставки озброєння до України, ані санкції проти росії “не захищають життя людей, а навпаки це затягує війну (в Україні – ред.) і призводить до ризику її ескалації, а також приносить більше страждань”.
Відтак Угорщина закликає міжнародну спільноту “без зволікань встановити режим припинення вогню і розпочати мирні переговори, в рамках яких домовитися про міцний мир”.
Як наголосив угорський міністр, мир в Україні можна забезпечити “лише на основі дискусії і діалогу”.
За словами Сіярто, ООН створювалася як платформа діалогу, зокрема і між країнами, які вважають себе ворогами.
“Потрібно якомога швидше розпочати переговори між США і росією в межах ООН для досягнення миру”, - зазначив політик.
Він зауважив, що з перспективи тисяч кілометрів ситуація в Україні може здаватися “не такою серйозною”, але Угорщина знає, якою насправді є ситуація.
Сійярто зазначив, що Угорщина і угорський народ “вже заплатили величезну ціну за цю війну”.
Він зауважив, що багато етнічних угорців гинуть на війні в Україні. Відтак закликав “утримуватися від прийняття рішення, дій і заяв, які створюватимуть ризики ескалації чи затягування війни”.
Сійярто підкреслив, що Будапешт не хоче, “щоб світ знову був поділений на блоки” і щоб “регіональна війна перетворилася на глобальну”.
Як повідомлялося, Україна і ще приблизно 60 держав подали проєкт резолюції Генасамблеї “Принципи Статуту ООН, що лежать в основі всеохоплюючого, справедливого та сталого миру в Україні».
Проєкт документа представив Генасамблеї міністр закордонних справ Дмитро Кулеба.
У тексті зазначено, що Генасамблея підтверджує свою прихильність до суверенітету, незалежності, єдності й територіальної цілісності України в межах її міжнародно визнаних кордонів, а також наголошує на "необхідності якнайшвидшого досягнення всеосяжного, справедливого і міцного миру в Україні відповідно до принципів Статуту Організації Об'єднаних Націй".
У документі є заклик до росії негайно вивести війська з усієї території України та припинити бойові дії, а також наголошується на необхідності притягти до відповідальності всіх винних за скоєні на території України "найсерйозніші злочини з міжнародного права".
Фото: fb:Szijjártó Péter