У Міністерстві внутрішніх справ України пройшли заходи, приурочені до річниці широкомасштабного російського вторгнення і присвячені вшануванню героїв цієї повномасштабної війни - працівників міністерства.

Про це передає кореспондент Укрінформу.






МВС ушанували героїв повномасштабної війни з рф / Фото: Тарасов Володимир, Укрінформ











































"Сьогодні така знаменна дата, якою ми закриваємо невелику історію - історію МВС за рік (повномасштабної - ред.) війни. Ми стали іншими, продовжуємо жити і будемо жити. Ми завоюємо перемогу і після неї відбудуємо нашу державу", - сказав міністр внутрішніх справ Ігор Клименко.
Він презентував на цих заходах фотоальбом "МВС-2022: Міністерство вашої безпеки".
За словами міністра, люди, які представлені у цьому збірнику, не всі дожили до цього дня, але їх пам'ятають. Наприклад, загибле керівництво міністерства, у тому числі попередній глава МВС Денис Монастирський.
"Багато хто з них поклав своє життя, не даючи ворогу захопити нашу землю. Тут, у тому числі, є і люди, які сьогодні формують нові бойові штурмові бригади, які мають показати ворогу, де його місце на сьогодні. А його місце однозначно - за нашими кордонами", - заявив глава МВС.
Міністр висловив думку, що колись вийде і багатотомник, після війни, у якому будуть згадані всі і все, що вони робили і досягали.
"І найголовніше - ця книга і наступні, які будуть, вони мають сказати лише про одне нам усім: що ми маємо зберегти пам'ять про тих, хто своєю героїчною працею зробив вклад у велику перемогу нашої України, хто не здався і тримався до кінця", - сказав Клименко.
Присутні герої підрозділів системи МВС - понад 10 поліцейських, рятувальників, нацгвардійців, прикордонників, - розповіли про свою роботу під час цього року повномасштабної війни з рф.
Зі свого боку Клименко подякував їм усім за службу.
"Я скажу рідним, близьким загиблих наших героїв: ви маєте знати чітко і точно, що ми будемо пам'ятати життя кожного загиблого нашого героя. Кожного", - заявив він.
Очільник МВС побажав присутнім зберегти життя і здоров'я заради перемоги нашої країни.
Також присутні вшанували хвилиною мовчання пам'ять загиблих співробітників міністерства.
Як повідомлялося, 1 лютого у клубі Кабінету Міністрів України відбулася презентація експозиції "Герої МВС" та фотоальбому "МВС-2022: Міністерство вашої безпеки".