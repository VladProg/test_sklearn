Федерація європейських видавців та Український інститут книги запускають у Болоньї проєкт Tales of EUkraine (TEUk), який забезпечить українських дітей, що вимушено виїхали у Європу, двомовними книжками.

Як передає Укрінформ, про це повідомляє пресслужба Міністерства культури та інформаційної політики.
"Проєкт TEUk фінансується програмою Європейської комісії Creative Europe і покликаний друкувати й розповсюджувати двомовні видання дитячих книжок для українських дітей, переміщених у європейські країни. Для європейських видавців - це можливість підтримати українських колег і виявити солідарність із найбільш вразливими жертвами конфлікту, роблячи те, що вони вміють найкраще, тобто видаючи книжки", - йдеться у повідомленні.
Як зазначається, у рамках TEUk буде створено каталог з продажу прав на переклад понад 100 українських дитячих книжок, які можна придбати в різних європейських країнах, який буде розміщено, зокрема, на платформі Франкфуртського книжкового ярмарку.


За підтримки своїх національних асоціацій видавці можуть придбати права на переклад книжок і видати їх. Після цього їхні національні асоціації викуплять велику частину надрукованих примірників, послуговуючись фінансуванням Creative Europe, а також здійснюватимуть нагляд за розповсюдженням книжок за рахунок мережі громадських організацій, державних установ та інших організацій.
Проєкт TEUk триватиме три роки, до жовтня 2025.
Вперше представлять проєкт на Болонському ярмарку дитячої книги 6 березня 2023 року о 15:00 у театрі BBPlus.
Як повідомлялося, міністерка культури Франції Рима Абдул-Малак під час свого візиту в Україну передала українським бібліотекам сотні книжок французьких авторів.
Фото: Shutterstock