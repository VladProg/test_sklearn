Міністр закордонних справ Великої Британії запровадив новий пакет санкцій проти кремлівської еліти та компаній, які постачають військове обладнання для ведення війни рф в Україні.

Про це повідомляє Укрінформ з посиланням на сайт британського уряду.
Загалом новий пакет санкцій поширюється на 6 компаній, які постачають військове обладнання, зокрема безпілотники, для ведення війни росії в Україні, а також на 8 фізичних осіб і одну компанію, пов’язану з фінансовими мережами, які “допомагають підтримувати багатство та владу серед кремлівських еліт”.
Серед них:

CST, виробник російських безпілотників, які використовувалися для знищення української бойової техніки;
фірма «РТ-комплект», яка виробляє запчастини до вертольотів, які росія використовувала для нападу на Україну;
«Оборонлогістика», яка організовує транспортування та доставку російської військової техніки;
«Універсалмаш» і «Липецьк», які виготовляють або модифікують гусеничні шасі для зенітно-ракетних комплексів, які використовуються збройними силами росії в Україні;
«Топаз» - компанія-виробник програмного забезпечення, що займається військовою авіацією. Також під санкції потрапила компанія Moscoms LLC, що надає ІТ-послуги.

Серед осіб, проти яких сьогодні ввели санкції:

Борис Тітов - уповноважений при президентові рф з прав підприємців, який отримав цю посаду після купівлі 740 гектарів виноградників на території палацу;
Микола Єгоров - донедавна заступник голови правління найбільшого приватного нафтопереробного заводу в росії;
Сергій Руднов - власник прокремлівського видання Regum;
Світлана Кривоногих - акціонер банку "росія" та "Національної медіа групи", які послідовно просувають російську агресію в Україні;
Віктор Мячин - власник російської компанії з технічного обслуговування та ремонту літаків "Аеростарт";
Олексій Репік - голова правління "Р-Фарм", російської фармацевтичної компанії, яка отримала фінансування від російського фонду прямих інвестицій (він мав чотири зустрічі з путіним за останній рік, а також є власником літака M-FINE, яким користується донька путіна);
Євген Школов - колишній помічник президента і заступник голови ради директорів ВАТ "Системний оператор Єдиної енергетичної системи";
Павло Тітов - президент "Ділової росії", асоціації, яка представляє інтереси підприємців і була створена його батьком, Борисом Тітовим.

«Україна показала путіну, що не зламається під його тиранічною навалою. У відповідь він завдає невибіркових ударів по цивільних районах і критично важливій національній інфраструктурі по всій країні. Ми не можемо дозволити йому досягти успіху. Ми повинні збільшити нашу підтримку», - заявив глава МЗС Британії Джеймс Клеверлі.
За його словами, нові санкції посилюють економічний тиск на путіна, підриваючи його військову машину, щоб допомогти Україні перемогти.
Як повідомляв Укрінформ, Президент Володимир Зеленський сьогодні прибув з візитом до Великої Британії. Він вже зустрівся з прем’єр країни Ріші Сунаком і виступить перед британським парламентом.
Очікується, що Президент і його команда також зустрінуться з керівниками сектору оборони та безпеки Британії, включно з начальником штабу оборони та начальником штабу авіації.
Також планується, що Зеленський зустрінеться з королем Британії Чарльзом ІІІ.
Це перший візит Зеленського до Великої Британії після повномасштабного вторгнення росії в Україну в лютому минулого року.