Марсохід NASA Curiosity знайшов у кратері Гейл на Червоній планеті дорогоцінний камінь опал, багатий на воду.

Про це повідомляє Укрінформ з посиланням на Space.com.
Як пише видання, кратер розташований на екваторі, де небагато марсіанського водяного льоду на відміну від полюсів.
Марсохід передав дані дослідникам, які проаналізували їх. Як з’ясувалося, на знімках були опали. Оскільки вони складаються переважно з води та кремнезему, це може свідчити про існування колись води у Гейлі.
Зазначається, що ці породи, ймовірно, можна буде використовувати для отримання води майбутніми місіями на Марсі.
За словами фізика Тревіса Гебріела, який працював в Університеті Арізони, розломи на поверхні Марса, де було знайдено опал, були одними з останніх місць на четвертій планеті з великою кількістю рідкої води.
На Землі подібні камені утворюються у гейзерах і гарячих джерелах, а також на дні океанів та інших водойм.
Curiosity - роботизований ровер, розмірами з автомобіль, який досліджує Марс та є частиною програми NASA Марсіанська наукова лабораторія. Він був запущений з мису Канаверал 26 листопада 2011 року.
Фото NASA/JPL-Caltech