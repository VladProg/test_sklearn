Національна комісія, що здійснює державне регулювання у сферах енергетики та комунальних послуг (НКРЕКП), оштрафувала ПРАТ «Львівобленерго», ПРАТ «Закарпаттяобленерго», АТ «Полтаваобленерго» на 85 тис. грн за неналежне інформування споживачів по графіки відключень. ПРАТ «ДТЕК Київські регіональні електромережі» - за ненадання документів для перевірки.

Як передає Укрінформ, таке рішення було прийнято на засіданні регулятора 30 січня.
«Ми зараз не перевіряємо скарги, які говорять про незалежність графіків. Ми перевіряємо скарги щодо дискримінаційності, щодо наявності та відповідності затверджених об‘єктів критичної інфраструктури по факту - як і що відключається, а також скарги щодо належності інформування. Обсяг неналежного інформування споживачів - це більше 60% скарг. Люди кажуть, що готові терпіти відключення, але просять, щоб їх належним чином про це інформували. Тому розглядаються саме ті скарги, де вказані обставини неналежного інформування», – розповіла член НКРЕКП Ольга Бабій.
Зазначається, що компанії не дотримались розміщених на своїх веб-сайтах у мережі інтернет «графіків стабілізаційних погодинних відключень», чим зі свого боку не забезпечили рівномірний розподіл обсягів зниження споживання між споживачами.
Відповідно до постанови НКРЕКП від 26 березня 2022 року №349 «Щодо захисту інформації, яка в умовах воєнного стану може бути віднесена до інформації з обмеженим доступом, у тому числі щодо об’єктів критичної інфраструктури» обленерго мають забезпечити розміщення на власному офіційному вебсайті в мережі інтернет інформації про час початку та закінчення перерви електропостачання споживачам із зазначенням назв населених пунктів, вулиць, будинків, корпусів тощо та назв перерв (планова, аварійна, застосування графіків обмеження споживачів) та кожні 30 хвилин актуалізовувати зазначену інформацію.
Крім того, НКРЕКП наклала на ПРАТ «ДТЕК Київські регіональні електромережі» санкції у вигляді штрафу у розмірі 170 тис. грн.
«Комісія за подібні порушення раніше застосовувала максимальний штраф 1,7 млн гривень, адже ненадання матеріалів є грубим порушенням відповідно до нашої методики. У даному випадку з урахуванням обставин воєнного часу, зафіксувавши ненадання цих матеріалів, ми запропонували штраф 170 тисяч гривень, який є можливим найменшим штрафом за недопущення та ненадання», – зауважила член НКРЕКП Ольга Бабій.
У комісії зазначили, що компанія «ДТЕК Київські регіональні електромережі» до 12 січня (дата закінчення перевірки) не надала інформації в паперовому й електронному вигляді та завірені копії підтвердних документів.
У ДТЕК у Телеграмі прокоментували рішення НКРЕКП, зокрема компанія наголосила, що не згодна з рішенням регулятора про покарання і оскаржить його в суді.
Як повідомляли ЗМІ, ще чотири обленерго оштрафували за порушення графіків відключень, зокрема Львівобленерго, Закарпаттяобленерго, Полтаваобленерго та «Тернопільобленерго». Раніше ж регулятор наклав штраф на «Вінницяобленерго», «Чернівціобленерго», «Волиньобленерго», «ДТЕК Київські електромережі» та «ДТЕК Одеські електромережі».