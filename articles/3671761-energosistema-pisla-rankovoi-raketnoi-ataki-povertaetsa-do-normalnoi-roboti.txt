Зранку 18 лютого під час російської ракетної атаки диспетчерський центр НЕК “Укренерго” застосовував превентивні відключення для мінімізації можливих наслідків, але наразі енергосистема повертається до нормальної роботи.

Як передає Укрінформ, про це Укренерго повідомляє у Телеграмі.
Як зауважили в компанії, споживання електрики зараз є значно нижчим, ніж у п’ятницю, що характерно для вихідного дня.


“Дефіцит потужності в енергосистемі був відсутній упродовж всього робочого тижня і наразі не прогнозується”, - підкреслили в Укренерго.


Після ранкової ворожої атаки електростанції повертаються до нормальної роботи, їх потужності достатньо для покриття споживання у повному обсязі. Імпорт електроенергії зі Словаччини сьогодні відсутній, що є звичайним явищем при достатності власної генерації та стабілізації електропостачання в країні, зауважили в Укренерго


“Ліміти споживання до областей не доводились через відсутність дефіциту в потужності в енергосистемі. Водночас у разі зміни ситуації та при зростанні споживання можливе застосування відключень. Заміри фактичного споживання у вихідні дні не проводяться”, - повідомили в компанії.


В Одесі все ще діють мережеві обмеження, викликані значним пошкодженням енергетичної інфраструктури. Тому для уникнення перевантаження обладнання застосовуються графіки погодинних відключень.


Як нагадали в Укренерго, вчора у Київській області через мережеві обмеження у певні години застосовувалось обмеження споживання.


Також у компанії додали, що ремонтні бригади Укренерго посилено працюють над усуненням мережевих обмежень на Одещині, які викликані значними пошкодженнями основного обладнання підстанцій, які неодноразово були атаковані ракетами та дронами росіян.


Тривають також аварійно-відновлювальні роботи на всіх інших пошкоджених об’єктах магістральних мереж Укренерго. Через масштабність та складність отриманих пошкоджень відновлення функціонування енергооб’єктів вимагає багато ресурсів та часу. “Ми працюємо безперервно, щоб збільшити надійність електропостачання для українців”, - запевнили в компанії.


В Укренерго нагадали, що понад 10 ГВт основних встановлених потужностей наразі недоступні українській енергосистемі и перебувають під контролем ворога. Це найбільша в Україні та Європі Запорізька АЕС, а також Запорізька ТЕС, Луганська ТЕС, Вуглегірська ТЕС, Каховська ГЕС. Крім цього, на тимчасово захоплених росіянами територіях півдня також знаходиться і більшість вітрових та сонячних електростанцій. Крім АЕС, решта електростанцій – це ключові регулюючі потужності. Саме вони забезпечують покриття споживання у пікові ранкові та вечірні години, зазначили в Укрнерго.
Як повідомляв Укрінформ, вранці 18 лютого в Україні була оголошена масштабна повітряна тривога. Через загрозу російської ракетної атаки у Києві та низці областей застосовувалися екстрені відключення електроенергії.