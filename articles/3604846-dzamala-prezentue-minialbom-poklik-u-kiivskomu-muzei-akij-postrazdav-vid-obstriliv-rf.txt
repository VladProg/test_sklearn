У Києві в Музеї Ханенків співачка Джамала презентує у суботу свій новий мініальбом «Поклик».

Про це Укрінформу повідомили у пресслужбі музею.
«Jamala презентує новий мініальбом «Поклик» наживо у Музеї Ханенків, який 10 жовтня постраждав від обстрілів з боку росії. Усі кошти з продажу квитків будуть спрямовані 57-й бригаді під Херсон», - йдеться у переданому пресрелізі.
Зазначається, що мініальбом «Поклик» записувався в різних куточках Європи під час вимушеної розлуки авторки з домом через війну. Він складається з чотирьох пісень, кожна з яких наповнена любов’ю до рідної культури. Тут звучить і кримськотатарський інструмент дойра, і народний спів, і українська поезія.
«За цей рік багато хто з нас почув свій поклик. Боротися. Рятувати. Любити. Для мене цей запис сповнений теплих почуттів до сміливих людей, які ніби все життя невтомно борються за власну волю й величну культуру» — наголосила співачка.
Презентація відбудеться 5 листопада о 16:00.
«Ми ніколи не відбудуємо наші музеї, будемо роками закривати вікна фанерою, якщо не влучимо в корінь проблеми. І музеї як ніхто розуміється на історії, фактах і здатні боротися на своєму фронті. Ми маємо обмежений ресурс, але можемо визначити ціль. Юрій Чорноморець – український філософ, богослов – і снайпер. В рамках ініціативи «З кожної сльози віділлється куля» він закуповує для своїх колег на фронті кулі та спорядження. Разом з Джамалою ми збираємо кошти на забезпечення українських снайперів/ Задля збереження людяності, незалежності і помсти за кожного», — зауважила виконувачка обов'язків директорки Музею Ханенків Юлія Ваганова.