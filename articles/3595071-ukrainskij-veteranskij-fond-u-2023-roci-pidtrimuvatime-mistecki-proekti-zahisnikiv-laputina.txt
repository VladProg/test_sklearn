Український ветеранський фонд частинку свого бюджету у наступному році направить на підтримку мистецьких проєктів наших талановитих захисників.

Про це міністр у справах ветеранів Юлія Лапутіна сказала у коментарі кореспонденту Укрінформу.
«Український ветеранський фонд має бюджет. Там одним із напрямків є підтримка громадських проєктів на конкурсній основі. Звичайно, ми ще не відкрили такі конкурси, бо це потребує проведення певних бюрократичних процедур, але згодом вони будуть підтримані з урахуванням змісту проєкту такої спрямованості, в тому числі на підтримку громадянської ідентичності, для підтримки культурних проєктів, культурних ініціатив. Тобто, так у нас це є, найближчим часом підтримаємо», - сказала Лапутіна й уточнила, що йдеться про наступний рік.
Повідомлялося, що ветеранське мистецтво почало розвиватися з 2014 року, знайшовши свій прояв у літературі, картинах, фотографіях, піснях, а з початком повномасштабного вторгнення російської федерації на територію України воно отримало новий поштовх для розвитку та набуло нового суспільного значення.
Український ветеранський фонд — платформа розвитку ветеранських можливостей. Це установа у сфері управління Міністерства у справах ветеранів України, яка працює для ветеранів і їхніх родин.