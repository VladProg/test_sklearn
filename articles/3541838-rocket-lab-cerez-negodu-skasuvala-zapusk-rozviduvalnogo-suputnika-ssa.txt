Компанія Rocket Lab скасувала запуск ракети-носія Electron із американським розвідувальним супутником NROL-199 на борту через несприятливі погодні умови.

Як передає Укрінформ, про це повідомляє Space.com.
Спочатку запуск був запланований на вівторок о 8:00 за київським часом із космодрому у Новій Зеландії. Проте, через сильні пориви вітру запуск кілька разів переносили, а потім скасували.

Компанія ще не оголосила нову дату запуску NROL-199.
Зазначається, що сам космічний апарат NROL-199 є спільним проєктом Національного управління військово-космічної розвідки США (NRO) та Міністерства оборони Австралії.
«Супутник підтримуватиме NRO у передачі важливої інформації державним установам і особам, які приймають рішення, займаючись моніторингом міжнародних питань», - написали у Rocket Lab напередодні.
Як повідомляв Укрінформ, компанія Rocket Lab вже запускала 13 липня ракету-носій Electron із американським розвідувальним супутником NROL-162 на борту.
Фото: Rocket Lab