Правозахисники вважають за необхідне створити в Україні механізм залучення міжнародних фахівців до національного розслідування і правосуддя.

Про це заявила Олександра Матвійчук - голова організації «Центр громадянських свобод», яка у 2022 році отримала Нобелівську премію миру, в інтерв’ю Укрінформу.
“З такою кількістю воєнних злочинів, які вчиняє росія, не може впоратися найкраща генеральна прокуратура у світі, тому що це просто неможливо. І тому нам треба говорити про ще одну модель міжнародного залучення на рівень національного розслідування і правосуддя”, - наголосила Матвійчук.
Нобелівська лауреатка вважає, що “в Україні, має існувати така модель, в якій національні судді працюють спільно з іноземними суддями, національні слідчі працюють спільно з іноземними слідчими, тобто (потрібно — ред.) щось, що успроможнить можливість національної системи переварити ці десятки тисяч кримінальних проваджень. І це теж модель міжнародного трибуналу. Але це не якийсь суд там десь в Гаазі, а це буде тут в Україні, бо правосуддя допомагає бути видимим”.
За словами правозахисниці, “ми маємо вирішити іншу проблему, коли національна система перевантажена десятками тисяч кримінальних проваджень, а Міжнародний кримінальний суд візьме тільки кілька кейсів до розгляду. І виходить, що сотні тисяч потерпілих лишаються без гарантованого бачення, що саме їхня справа буде розслідувана ефективно”.
Вона вважає, що потрібно створювати всі ці додаткові міжнародні механізми зараз. “Чому я кажу - всі ці? Тому що коли ми говоримо про спеціальний трибунал по агресії, - там не будуть звучати голоси жертв... Але нам потрібно зробити механізм, який гарантує шанс на справедливість кожній людині, що постраждала від злочинів у цій війні”, - сказала Матвійчук.
“Ось це - завдання, я його дуже гостро відчуваю, тому що я з людьми працювала всі ці 8 років, ми 8 років документували воєнні злочини. І я точно знаю, що цим людям, які пройшли через пекло, які втратили найрідніших, - їм потрібно відновлення не тільки їхнього зруйнованого життя і бачення майбутнього. Їм потрібно відновлення оцієї віри, що право існує, бодай, відкладене в часі, що справедливість можлива - і вони можуть її дочекатися”, - наголосила правозахисниця.
Як повідомлялося, в Україні від початку повномасштабного вторгнення росії зафіксовано понад 62 тис. злочинів агресії та воєнних злочинів.