На пісенному конкурсі «Євробачення-2023», що пройде у травні у Великій Британії, буде український ведучий.

Як передає Укрінформ із посиланням на «Детектор Медіа Суспільного», про це повідомив голова правління «Суспільного» Микола Чернотицький під час виїзного засідання підкомітету з питань інформаційної політики та європейської інтеграції Комітету Верховної Ради України з питань гуманітарної та інформаційної політики.
«Євробачення-2023» — подвійний виклик для компанії. Ми маємо тісну співпрацюю з ВВС на професійному і стратегічному рівні, підписали меморандум. Точно буде ведучий від України, ми знаємо, хто, але не можемо сказати», – зазначив він.
За словами Чернотицького, загалом британці дуже відкриті, щоб максимально залучити Україну в процес, і кажуть, що організовують Євробачення від імені України.
Він додав, що команда Суспільного пропонує ВВС списки компаній, які себе зарекомендували для співпраці під час Євробачення. Завдяки цьому над логотипом конкурсу працювали разом агентство Superunion у Великій Британії та українська креативна студія Starlight Creative.
«Музику замовили у Дмитра Шурова. Багато зірок братиме участь у «Євробаченні», — зауважив голова правління Суспільного.
Як повідомлялося, «Євробачення-2023» пройде в британському місті Ліверпуль після того, як Україна, здобувши перемогу на конкурсі 2022 року з піснею Stefania гурту Kalush Orchestra, не змогла задовольнити вимоги щодо проведення конкурсу через безпекові побоювання, спричинені повномасштабним російським вторгненням. Півфінали конкурсу відбудуться 9 й 11 травня, а фінал – 13 травня. Україну на конкурсі представлятиме гурт TVORCHI з піснею Heart of Steel.
Слоганом «Євробачення – 2023» обрано: «Об’єднані музикою» (United by Music). Логотип, зроблений у синьому, жовтому, фіолетовому та рожевому кольорах, зображує серця, які б’ються разом.
Фото: Eurovision Song Contest