На саміті Україна-ЄС у п’ятницю схвалять пріоритетний план дій щодо інтеграції України у внутрішній ринок Євросоюзу.

Про це заявив виконавчий віцепрезидент Єврокомісії Валдіс Домбровскіс на спільному засіданні уряду України та Європейської комісії, передає кореспондент Укрінформу.
«Переглянутий план пріоритетних дій буде офіційно схвалено на завтрашньому саміті. Я хочу відзначити нашу чудову співпрацю з українською владою в підготовці цього плану. Я певен в його якості та подальшому впровадженні», - сказав Домбровскіс.
Також запевнив, що найближчим часом Єврокомісія запропонує продовжити критично важливі для економіки України скасування всіх мит та заходів торговельного захисту на імпорт, термін дії яких спливає 5 червня цього року.
Як повідомляв Укрінформ, Прем’єр-міністр Денис Шмигаль наголосив на пріоритетності інтеграції України до внутрішнього ринку Європейського Союзу.
Завтра в Україні відбудеться 24-й саміт ЄС-Україна.
Фото: КМУ