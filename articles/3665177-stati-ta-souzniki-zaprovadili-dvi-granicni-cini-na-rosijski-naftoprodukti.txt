Сполучені Штати та їхні союзники оголосили про нові обмеження цін на російські нафтопродукти, зокрема на бензин та мазут.

Як передає Укрінформ з посиланням на CNN, про це заявив у п’ятницю високопосадовець Міністерства фінансів США.
За даними міністерства, угода між Сполученим Штатами, G7, Євросоюзом та Австралією встановлює верхню межу цін на «морські нафтопродукти російського походження».
Запроваджуються дві граничні ціни: одна стосується нафтопродуктів «преміум-класу», таких як дизельне пальне, гас і бензин, які будуть обмежені на рівні 100 доларів за барель, інша – нафтопродуктів, що продаються дешевше від вартості сирої нафти, як-то мазут, – на рівні 45 доларів за барель.
«Ми зосереджені на тому, щоб обрізати доходи, - сказав представник Мінфіну журналістам. – Ми також націлені на їхній військово-промисловий комплекс і ланцюжок поставок, аби вони не могли використовувати наявні в них гроші для закупівлі зброї. Наш підхід до цього полягає в тому, щоб знищити те, що має вирішальне значення для воєнних зусиль кремля та його здатності підтримувати свою економіку».
У грудні ці самі країни запровадили верхню межу цін на сиру нафту на рівні 60 доларів за барель, зменшивши щомісячні податкові надходження росії від продажу енергоносіїв на 46% порівняно з попереднім місяцем.