Цієї зими росія активізує свою кібернетичну діяльність, намагаючись вплинути на країни, які надають підтримку Україні.

Як повідомляє кореспондент Укрінформу, про це пише Bloomberg із посиланням на дані Microsoft.



“москва посилить свої кібернетичні зусилля, чинячи тиск на джерела як внутрішньої, так і зовнішньої військової та політичної підтримки України”, - йдеться у матеріалі.

Зазначається, що керівник центру аналізу цифрових загроз Microsoft Клінт Вотс закликав користувачів готуватися до посилення російської шкідливої кібернетичної діяльності взимку.

За його словами, разом із ракетними ударами по цивільних об’єктах в Україні, росія також чинила кібернетичні напади на українські та іноземні ланцюжки постачання й проводила “кібернетичні операції впливу”.

Мета цих дій росії - “підірвати політичну підтримку України у ЄС, США та НАТО й розхитати впевненість та рішучість жителів України”.

Утім, на переконання Microsoft, зусилля росії із заохочення громадського неспокою через високі ціни на енергоресурси та інфляцію в Європі досі мали обмежений вплив, однак вони “вказують на тактику, яка може застосовуватися активніше взимку”.

Вотс наголосив, що росіяни намагаються посилити деякі наративи онлайн за допомогою пов’язаних із державою ЗМІ та сторінок у соціальних мережах, в тому числі розхитуючи довіру до демократичних інститутів та виборних посадовців.
Як раніше повідомляло агентство, за 9 місяців війни на об'єкти енергетичної інфраструктури України було здійснено понад 1,2 млн кібератак.