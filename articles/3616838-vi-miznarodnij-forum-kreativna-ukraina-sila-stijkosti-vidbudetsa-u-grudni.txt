Міністерство культури та інформаційної політики 7-8 грудня проведе VІ щорічний міжнародний форум «Креативна Україна: Сила стійкості» - 2022.

Про це повідомляє пресслужба МКІП, передає Укрінформ.
Як зазначається, цьогоріч фокус форуму зосереджений на ролі креативних індустрій у визвольній війні України та їх внеску у перемогу.
«24 лютого росія почала жорстоке повномасштабне вторгнення в Україну, спрямоване на знищення українського народу, його ідентичності та культури. Та українці творчі й винахідливі, тому нездоланні. Українська нація єдина і неподільна. Коли Сили оборони України роблять все, аби наблизити нашу остаточну перемогу, українські креативні індустрії також сформували свій фронт. Вони реплікують наративи, зміцнюють українську націю та сприяють розвитку культури. Одночасно креативні індустрії, їх представники й представниці потребують посиленої підтримки сьогодні», – сказав міністр культури та інформаційної політики Олександр Ткаченко.

Форум збере урядовців з України, Литви та Польщі, народних депутатів, українських та закордонних експертів, креативних підприємців, митців, журналістів та всіх небайдужих, аби поговорити про значення креативних індустрій у цій війні та перспективу найближчого майбутнього, яке несе нові випробування.
Захід відбудеться у Києві у гібридному форматі (офлайн+онлайн). Буде організована трансляція в режимі реального часу (з доступною функцією перекладу виступів іноземних гостей).
Під час форуму передбачаються панельні дискусії високого експертного та політичного рівня, а також секторальні модулі.