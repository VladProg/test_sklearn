Закон, відповідно до якого отримати статус учасника бойових дій зможуть особи, які після початку повномасштабного вторгнення росії брали безпосередню участь в обороні України, але не встигли вступити до військових чи правоохоронних формувань, набув чинності.

Про це повідомляє пресслужба апарату Верховної Ради у Фейсбуці, передає Укрінформ.

Зазначається, що Закон «Про внесення змін до деяких законів України щодо визнання учасниками бойових дій та особами з інвалідністю внаслідок війни, членами сімей загиблих (померлих) Захисників та Захисниць України окремих категорій осіб, які брали безпосередню участь у здійсненні заходів, необхідних для забезпечення оборони України, захисту безпеки населення та інтересів держави у зв’язку з військовою агресією російської федерації проти України, та інших питань» (№ 2864–IX) опубліковано у парламентському виданні “Голос України”.
"Норми цього закону дають змогу отримати статус учасника бойових дій тим громадянам, які після початку повномасштабного вторгнення росії брали безпосередню участь в обороні України, проте не встигли вступити до військових чи правоохоронних формувань", - ідеться у дописі.
Як повідомлялося, зазначений закон було ухвалено 12 січня 2023 року 310 голосами.