Мистецтво ветеранів не має перетворитися на субкультуру у межах загальноукраїнського мистецтва.

На цьому наголосила міністр у справах ветеранів Юлія Лапутіна під час дискусії на тему: “Ветеранське мистецтво в культурному дискурсі України”, що відбулася в пресцентрі Укрінформу.
"Мистецтво ветеранів має бути інтегроване в культурний контекст України. Аби саме через нього ми розуміли, що ті цінності, які несуть військові, сприймаються рештою суспільства як свої. Ми не можемо допустити, щоб це мистецтво стало субкультурою", - сказала вона.
Лапутіна відзначила необхідність створення ліричних творів, у яких військові змогли б висловити власне сприйняття мирного життя на тлі військової тематики, традиційно притаманної ветеранському мистецтву.
"Це інструмент інтеграції наших військових у суспільство, й інструмент, що не дозволить допустити прогалин між суспільством і військовослужбовцями", - підкреслила вона.
Міністр зазначила, що на сьогодні ветеранське мистецтво є вкрай вагомим "у контексті боротьби дискурсів і культурно-історичних парадигм", які розгортаються поряд із театром бойових дій.
"Важливо, щоб наша культура, яка є квінтесенцією цінностей українського суспільства, несла сьогодні переможні наративи й правду про сутність української душі. Тому мистецтво, яке творять наші військовослужбовці та ветерани, є актуальним з боку культурного насичення українського суспільства", - підкреслила вона.
Як повідомлялося, ветеранське мистецтво почало розвиватися з 2014 року, знайшовши свій прояв у літературі, картинах, фотографіях, піснях.