Україна має бути в змозі захистити себе і здобути перемогу над росією, що неможливо без збільшення поставок боєприпасів.

Про це у неділю під час виступу на Мюнхенській безпековій конференції сказала прем'єр-міністр Естонії Кая Каллас, повідомляє кореспондент Укрінформу.

"росія за день витрачає стільки боєприпасів, скільки в Європі виробляється за місяць... якщо є попит, потрібно забезпечити і зростання пропозиції, причому потрібно це зробити швидко, тому що Україна має бути в змозі захистити себе і здобути перемогу, щоб росія повернулася до старих кордонів, що неможливо без збільшення поставок боєприпасів”, - сказала вона.
Каллас також зазначила, що російський військово-промисловий комплекс працює у три зміни, тому і ЄС має збільшити свій оборонно-промисловий потенціал. “Україні потрібні боєприпаси, нам потрібно поповнити наші запаси... Сьогодні існують великі потреби з боку України та з боку європейських країн, які передали озброєння та техніку Україні”, - сказала вона.
Прем'єр Естонії зазначила, що деякі країни досі сподіваються, “що ця проблема зникне сама собою, що ми зараз все віддамо Україні і досить, бо інакше все це коштує великих грошей. Але росія якраз на це і сподівається, що ми втомимося від наших власних ініціатив, а у росії тим часом багато людського ресурсу і підприємства там працюють у три зміни”.
Як повідомлялося, сьогодні, 19 лютого, у Німеччині продовжується зустріч провідних політиків Європи та світу в рамках Мюнхенської безпекової конференції, що присвячена найбільш актуальним проблемам європейської та світової безпеки.