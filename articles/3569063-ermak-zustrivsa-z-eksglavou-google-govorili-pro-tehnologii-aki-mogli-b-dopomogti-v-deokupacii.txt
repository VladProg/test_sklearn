Керівник Офісу Президента України Андрій Єрмак провів зустріч із колишнім виконавчим директором і головою правління компанії Google, ексвиконавчим головою та радником з питань технологій компанії Alphabet Еріком Шмідтом.

Про це повідомляє пресслужба глави держави, передає Укрінформ.
Як зазначається, Шмідт раніше співпрацював з Міністерством оборони США у питаннях інновацій, а його родина заснувала фонди, які займаються доброчинністю у сферах сталого розвитку та відповідального використання природних ресурсів.
Керівник ОП подякував бізнесменові за підтримку й допомогу, яку він надав Україні з початку повномасштабного російського вторгнення. «Ми надзвичайно цінуємо все, що ви зробили для нашої країни», - заявив він.
Зі свого боку Шмідт зазначив, що він радий допомагати Україні. «Те, що відбувається у вашій країні через цю війну, - жахливо», - заявив ексгендиректор компанії Google.
Окрему увагу співрозмовники приділили можливостям для поглиблення співпраці.
Єрмак і Шмідт обговорили технологічні рішення, які могли б допомогти Україні пришвидшити деокупацію територій, відновити свою територіальну цілісність і повернутися до безпечного мирного життя.
Окрім того, бізнесмен відзначив важливість підтримки талановитої молоді, яка здатна швидко змінювати майбутнє.
Примітно, у зустрічі також узяв участь міністр оборони України Олексій Резніков.
Як повідомляв Укрінформ, 8 вересня у Києві державний секретар США Ентоні Блінкен заявив, що підтримка України з боку Сполучених Штатів і тиск на росію засвідчують свою ефективність і не припиняться, доки не припиниться агресія проти України.