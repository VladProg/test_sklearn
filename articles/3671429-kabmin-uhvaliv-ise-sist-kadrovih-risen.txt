Кабінет Міністрів України ухвалив низку кадрових рішень, якими передбачені призначення на посади нового заступника міністра соціальної політики та голови Новгород-Сіверської районної державної адміністрації Чернігівської області, а також звільнення чотирьох високопосадовців.

Як передає Укрінформ, про це представник уряду у Верховній Раді Тарас Мельничук повідомив у Телеграмі.
Так, на посаду заступника міністра соціальної політики України Кабмін призначив Назара Танасишина, на посаду очільника Новгород-Сіверської РДА – Сергія Сергієнка.
Звільнені зі своїх посад, згідно з рішенням уряду:

заступник міністра розвитку громад та територій України з питань цифрового розвитку, цифрових трансформацій і цифровізації Олександр Дудченко;
заступник голови Державної служби України з надзвичайних ситуацій Дмитро Бондар;
заступник голови Державної міграційної служби України Сергій Донський;
член Комісії з регулювання азартних ігор та лотерей Геннадій Новіков.

Як повідомляв Укрінформ, раніше уряд звільнив заступника міністра з питань стратегічних галузей промисловості Олександра Котія, заступників міністра оборони Івана Руснака та Олега Гайдука, а також призначив шістьох заступників міністрів.