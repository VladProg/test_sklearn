Вільної Європи нині вже неможливо уявити без вільної України, а подальше європейське об’єднання є фундаментальним безпековим курсом.

Про це заявив Президент Володимир Зеленський під час виступу на спеціальному засіданні Європейської ради, повідомляє кореспондент Укрінформу.


Відео: Офіс Президента
“Курс на подальше європейське об’єднання — це фундаментальний безпековий курс. Вільної Європи сьогодні вже не уявити без вільної України”, - підкреслив глава держави.
Він наголосив, що країна-агресор росія має неминуче зазнати поразки якнайшвидше.
За його словами, чим швидшим і міцнішим буде повернення свободи, реальної сили європейських цінностей на всю територію України, частина якої зараз тимчасово окупована росією, тим надійнішим і тривалішим буде мир у поствоєнній Європі.
Зеленський подякував європейцям за сильні рішення на підтримку України і за розуміння, що “ніде в Європі не має бути жодних сірих зон і жодної частинки нашого континенту, яка чомусь закрита від спільної європейської долі, яку чомусь залишають у небезпеці”.
“Ми з вами, друзі, оберігаємо Європу від режиму, який довів, що у нього лише одне прагнення, - прагнення знищити свободу Європи, бути авторитарним господарем на континенті. Так, для цього режиму наш з вами спільний європейський дім — це лише простір, лише територія з ресурсами і надбаннями, яку нібито можна загарбати або іншим чином поставити ... під контроль, щоб вони панували, де хочуть, і грабували, або експлуатували що хочуть”, - переконаний Президент.
Він зауважив, що росія має різний інструментарій для агресії, який спрямований не лише проти України, Молдови, країн Балтії, Польщі чи інших країн, що мають сусідство з рф.
“Агресія, свідоме знущання з народів чи штучно спровоковані кризи, удари російської авіації чи удари російської дезінформації, російські політики чи диверсанти, російські брудні гроші, корупційні впливи, намагання зламати політичну чи економічну ситуації, атаки ракетами, кібератаки - чи не забагато цього?!” - заявив Зеленський.
Президент також наголосив, що країнам потрібна швидкість в ухваленні рішень і надійність.
Як повідомлялося, Президент Володимир Зеленський у четвер перебуває з візитом у Брюсселі.
Фото: European Union