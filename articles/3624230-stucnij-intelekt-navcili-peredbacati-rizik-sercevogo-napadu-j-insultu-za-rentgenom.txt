Група американських дослідників розробила модель глибокого навчання на основі штучного інтелекту (ШІ), яка може передбачити ризик смерті від серцевого нападу або інсульту протягом 10-річного періоду лише за одним рентгенівським знімком грудної клітки.

Як передає Укрінформ, про це повідомляє Euronews.
Дослідники навчили модель шукати на рентгенівських зображеннях закономірності, пов’язані з атеросклерозом, основною причиною серцево-судинних захворювань.
Ризик розраховується з використанням оцінки на основі таких змінних, як вік, стать, раса, артеріальний тиск, лікування гіпертонії, куріння, діабет 2 типу та аналізи крові.
Статини рекомендуються пацієнтам, у яких 10-річний ризик становить 7,5% або вище.
“Наша модель глибокого навчання пропонує потенційне рішення для популяційного скринінгу ризику серцево-судинних захворювань за допомогою наявних рентгенівських знімків грудної клітки. Оскільки рентген грудної клітки є загальнодоступним, наш підхід може допомогти ідентифікувати людей із високим ризиком. Цей тип скринінгу може бути використаний для виявлення осіб, яким було б корисно приймати статини, але які зараз не лікуються”, - заявив Якоб Вайс, радіолог із Дослідницького центру серцево-судинної томографії Массачусетської загальної лікарні.
Як повідомляв Укрінформ, команда китайських вчених Офтальмологічного центру Університету імені Сунь Ятсена успішно використала штучний інтелект (ШІ) для розробки моделей прогнозування виникнення та прогресування глаукоми.
Фото: Canva