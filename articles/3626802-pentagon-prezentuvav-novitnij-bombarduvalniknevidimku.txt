Міністерство оборони США презентувало новітній бомбардувальник-невидимку B-21 Raider, здатний нести ядерну зброю.

Про це повідомляє Укрінформ із посиланням на AP.
Зазначається, що це перший американський бомбардувальник, розроблений за останні 30 років. Майже кожен аспект програми його створення засекречено.
Публіці літак показали в місті Палмдейлі біля Лос-Анджелеса на заводі ВПС США, коли його частково відбуксирували з ангара, аби убезпечити силові установки й датчики від супутникового спостереження.

«Це не просто ще один літак, - сказав на церемонії очільник Пентагону Ллойд Остін. - Це втілення рішучості Америки захищати республіку, яку ми всі любимо».
Міністр оборони додав, що невдовзі літак піднімуть в небо на випробування, і він буде запущений у виробництво.
B-21 Raider покрито новітніми матеріалами, які ускладнюють його виявлення навіть за допомогою найпередовіших систем протиповітряної оборони. Він здатний обманювати радари противника й маскуватися під інший об'єкт.
Як зазначається, нині у виробництві перебувають шість таких бомбардувальників, а загалом планується побудувати 100 літаків, які можуть нести і звичайні авіабомби, і ядерну зброю, Окрім того, запевняє AP, бомбардувальник може "використовуватися як з екіпажем, так і без нього".
Фото: twitter.com/usairforce