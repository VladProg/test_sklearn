Міжнародне агентство з атомної енергії (МАГАТЕ) та Продовольча і сільськогосподарська організація ООН (ФАО) відправили на Міжнародну космічну станцію насіння в рамках розробки нових сільськогосподарських культур, здатних адаптуватися до зміни клімату на Землі.

Як передає Укрінформ, про це повідомляється на сайті МАГАТЕ.
"Я сподіваюся, що цей експеримент призведе до прориву: результатів, якими ми вільно поділимося з вченими, та нових культур, які допоможуть фермерам адаптуватися до змін клімату та покращити продовольче забезпечення", - заявив гендиректор МАГАТЕ Рафаель Маріано Гроссі.
На МКС було відправлено насіння арабідопсісу, рослини, яка зазвичай використовується в генетичних експериментах завдяки її унікальними особливостям, та сорго – зерно, насичене поживним речовинами, яке використовується як їжа людиною, як корм для тварин та для виробництва етанолу. Насіння з лабораторій МАГАТЕ та ФАО буде піддаватися впливу всередині та поза межами космічної станції протягом близько трьох місяців в умовах, які панують в космосі – мікрогравітації, космічного випромінювання та екстремально низьких температур.
Після повернення насіння на Землю вчені в спільному центрі ядерних методів ФАО/МАГАТЕ виростять його та дослідять на предмет наявності корисних рис для кращого розуміння мутацій, спричинених космосом у рослинного насіння, та виявлення нових сортів, здатних адаптуватися до зміни земних умов, пов'язаних зі зміною клімату.
В рамках експерименту буде вперше проведено геномний та біологічний аналізи насіння, які зазнали впливу комічного мутагенезу. На Міжнародній космічній станції насіння перебуватиме в унікальних умовах, які неможливо відтворити в лабораторії на Землі. Однією з цілей експерименту є також порівняння такого насіння з тим, що зазнавало впливу радіації в лабораторних умовах для вивчення ДНК та змін росту.

Як повідомляв Укрінформ, у понеділок на кліматичному саміті у Єгипті генеральний секретар ООН Антоніу Гутерреш заявив, що нині світ перебуває на шляху до “кліматичного пекла” на тлі зростання викидів парникових газів.