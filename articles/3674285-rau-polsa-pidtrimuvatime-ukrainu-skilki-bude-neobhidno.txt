Варшава надаватиме Києву підтримку у боротьбі з російським агресором стільки, скільки буде необхідно.

Про це під час спеціальної сесії Генасамблеї ООН, на тему української Формули миру заявив в четвер глава МЗС Польщі Збігнєв Рау, передає кореспондент Укрінформу.
Як підкреслив глава польської дипломатії, опір російській агресії свідчить, що українці творять історію.
“Українці чинять опір тиранії з відвагою та наполегливістю, вони обрали боротьбу за захист незалежності, свободи та власної ідентичності”,- підкреслив Рау.
За його словами, українці своєю боротьбою захищають принципи міжнародного права. Він підкреслив, що “мужній український народ заслуговує не лише на співчуття, але й також на підтримку і солідарність”.
Глава польської дипломатії запевнив, шо “Польща й надалі допомагатиме Україні стільки, скільки це буде необхідно”.
“Крім захисту мільйонів українських біженців, Польща також надає та сприяє передачі допомоги. Ми є воротами підтримки для України, і виконуватимемо цю роль стільки, скільки це буде потрібно”,- наголосив Рау.
Польський міністр підкреслив: немає жодного сумніву в тому, що ця війна і її результати матимуть значення для всього світу. Він наголосив, що російська агресія призвела до різкого зростання цін на паливо, продукти харчування, міндобрива, розірвала торговельні шляхи постачання товарів.
Він також зазначив, що немає жодного сумніву в тому, що винною у війні є росія, яка реалізовує свої імперські амбіції, у той час як українці захищають свій суверенітет і територіальну цілісність.
“Для всіх нас, хто тут зібрався, ця війна ведеться за базові принципи ООН. Давайте ще раз підтвердимо нашу прихильність і відданість їхньому захисту і не зробимо так, що вони стануть нічого не вартими. Це наш обов’язок: підтримувати всеосяжний, справедливий і міцний мир в Україні відповідно до Статуту ООН”,- констатував Рау.
Як повідомлялося, Україна і ще близько 60 держав подали проєкт резолюції Генасамблеї “Принципи Статуту ООН, що лежать в основі всеохоплюючого, справедливого та сталого миру в Україні».
Проєкт документа представив Генасамблеї міністр закордонних справ Дмитро Кулеба.
У тексті наголошується, що Генасамблея підтверджує свою прихильність до суверенітету, незалежності, єдності й територіальної цілісності України в межах її міжнародно визнаних кордонів, а також наголошує на "необхідності якнайшвидшого досягнення всеосяжного, справедливого і міцного миру в Україні відповідно до принципів Статуту Організації Об'єднаних Націй".
У документі є заклик до росії негайно вивести війська з усієї території України та припинити бойові дії, а також наголошується на необхідності притягти до відповідальності всіх винних за скоєні на території України "найсерйозніші злочини з міжнародного права".
Фото: EPA/TOMS KALNIN