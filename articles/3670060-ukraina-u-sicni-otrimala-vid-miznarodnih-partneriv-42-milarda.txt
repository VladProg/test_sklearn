У січні Україна отримала від міжнародних партнерів 4,2 мільярда доларів, а в лютому розраховує отримати ще понад 2 мільярда доларів.

Як передає Укрінформ, про це повідомив Прем’єр-міністр України Денис Шмигаль під час засідання Кабінету Міністрів 14 лютого.
"Перш за все хочу подякувати нашим міжнародним партнерам за постійну фінансову допомогу. У січні ми отримали від Європейського Союзу та США 4,2 млрд доларів. Цього місяця плануємо залучити від Сполучених Штатів, Світового банку та інших донорів ще понад 2 млрд доларів", - сказав Шмигаль.
Він зазначив, що ці кошти необхідні на критично важливі витрати: фінансування зарплат і пенсій, освіту та медицину.
"Вчора у Варшаві розпочалася дискусія з місією МВФ про перспективи підготовки та перегляду Моніторингової програми. Це шлях до нового етапу співробітництва з Фондом. Розраховуємо на прогрес у переговорному процесі", - сказав Шмигаль.
Як повідомляв Укрінформ, Україна у 2022 році отримала міжнародної фінансової допомоги на понад 32 млрд доларів, із яких 14 млрд доларів - це гранти.