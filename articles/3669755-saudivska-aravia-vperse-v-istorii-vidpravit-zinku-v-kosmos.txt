Саудівська Аравія вперше в історії відправить жінку-астронавта в космічну місію цього року, що є ще одним зусиллям королівства змінити ультраконсервативний імідж.

Про це повідомляє France 24, передає Укрінформ.
Як зазначається, Райяна Барнаві приєднається до свого співвітчизника Алі Аль-Карні у 10-денній місії на Міжнародній космічній станції (МКС). Вони полетять на МКС на борту космічного корабля SpaceX Dragon в рамках місії приватної космічної компанії Axiom Space цієї весни.
Фото: Тwitter/saudispace
На борту Ax-2 також будуть колишній астронавт NASA Пеггі Вітсон, яка здійснить свій четвертий політ на МКС, і бізнесмен з Теннессі Джон Шоффнер, він буде пілотом.
Екіпаж Ax-2 буде запущений на МКС ракетою SpaceX Falcon 9 зі стартового комплексу 39A Космічного центру NASA ім. Кеннеді у Флориді.
Як пише видання, Саудівська Аравія піде слідами сусідніх Об'єднаних Арабських Еміратів, які у 2019 році стали першою арабською країною, що відправила одного зі своїх громадян у космос. Астронавт Хаззаа аль-Мансурі провів на МКС вісім днів.
Інший еміратський астронавт, Султан аль-Неяді, також здійснить подорож на космічну станцію наприкінці цього місяця. Він стане першим арабським астронавтом, який проведе шість місяців у космосі, коли вирушить на МКС на борту ракети Falcon 9.
У 2018 році Саудівська Аравія створила космічну програму, а минулого року запустила ще одну для відправки астронавтів у космос.
Чинний уряд країни намагається позбутися суворого іміджу королівства шляхом проведення реформ. З 2017 року жінкам дозволили керувати автомобілем і виїжджати за кордон без опікуна-чоловіка, а їхня частка в робочій силі зросла більш ніж удвічі – з 17 до 37 відсотків.
Як повідомляв Укрінформ, космонавти пілотованого космічного корабля Shenzhou-15, які зараз перебувають на борту китайської космічної станції “Тіаньгоун”, завершили свій перший вихід у відкритий космос у п'ятницю о 00:16 годині за пекінським часом.