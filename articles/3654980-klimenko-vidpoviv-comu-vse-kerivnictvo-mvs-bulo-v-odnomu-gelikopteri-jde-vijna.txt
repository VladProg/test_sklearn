Виконувач обов’язків міністра внутрішніх справ Ігор Клименко вважає, що відповіді на всі запитання щодо авіакатастрофи в Броварах будуть найближчим часом.

Про це він сказав у ефірі телемарафону, повідомляє кореспондент Укрінформу.
“Версії основні такі, як були, такі і далі розглядаються правоохоронними органами. Створені відповідні слідчі групи правоохоронних органів нашої держави, відповідна комісія Кабінету Міністрів теж розпочинає роботу. Я думаю, що невдовзі ми дамо відповіді на всі запитання. Поки працюють слідчі і проводяться відповідні експертизи”, - сказав Клименко.
Відповідаючи на запитання журналістів в ефірі, наскільки правильним було з точки зору безпеки сідати в один гелікоптер всьому керівництву МВС, Клименко зауважив, що “іде війна і всі керівники всіх рівнів ризикують, тому що ми маємо знати, що відбувається на фронті, що відбувається у прифронтових областях”.
“Ми маємо знати, як служать наші підлеглі, і ми маємо знати, які потреби в наших громадян, як їх захистити. Це можна тільки побачити на власні очі. Тому і міністр Монастирський, і перший заступник Єнін дуже часто перебували на фронті і не боялися цього. На жаль, ця трагедія, яка сталася, має показати нам, що дійсно війна триває. Не було б війни, не було б цієї катастрофи. Не було б війни - ми б мирно працювали. Тому зараз важко про це говорити, як вони мали сідати в гелікоптер чи не мали, є трагедія, є висновки і є вже робота відсьогодні”, - сказав Клименко.
На уточнення, куди летіла верхівка МВС, в. о. міністра відповів: “Верхівка МВС летіла на фронт”.
Як повідомляв Укрінформ, у середу в Броварах на Київщині поряд із дитячим садком та житловим будинком упав гелікоптер. Внаслідок авіакатастрофи загинули міністр внутрішніх справ України Денис Монастирський, його перший заступник Євгеній Єнін, державний секретар МВС Юрій Лубкович, заступник керівника Патронатної служби МВС Тетяна Шутяк, начальник управління забезпечення захисту Департаменту внутрішньої безпеки НПУ підполковник поліції Михайло Павлушко, провідний інспектор Департаменту комунікації МВС Микола Анацький.
Також загинули командир повітряного судна - інструктор авіаційної ескадрильї спеціального призначення на вертольотах Олександр Василенко, пілот авіаційної ескадрильї спеціального призначення на вертольотах Костянтин Коваленко, бортовий механік авіаційної ескадрильї спеціального призначення на вертольотах прапорщик служби цивільного захисту Іван Касьянов.
У ДСНС станом на 15:45 заявили, що у м. Бровари пошуково-рятувальні роботи завершено, загалом загинули 14 осіб, з них - одна дитина. Постраждали внаслідок авіаційної катастрофи 25 осіб, з них - 11 дітей.