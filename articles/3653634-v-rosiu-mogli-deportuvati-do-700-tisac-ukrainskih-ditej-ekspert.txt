За різними оцінками, росія могла депортувати у щонайменше 57 регіонів рф від 260 тис. до 700 тис. українских дітей.

Про це на презентації аналітичного звіту «Депортація громадян України з території ведення активних бойових дій чи з тимчасово окупованої території України на територію російської федерації та республіки білорусь», яка відбулася в Укрінформі, розповіла юристка Регіонального центру прав людини Катерина Рашевська.
"Діти, які були депортовані у рф, це не одна якась група під назвою "діти". Їх кількість варіюється, дуже важко визначити, оскільки рф не надає доступу до цього процесу, їх депортації, ані Україні, ані міжнародним організаціям.Тому ми не знаємо точну кількість дітей. За різними даними, це від 260 тисяч до майже 700 тисяч українських неповнолітніх. Слід підкреслити, що більша частина цих дітей була переміщена разом із законним представником. Це не так, як намагаються змалювати (росіяни - ред.), що ці діти без супроводу. Ні, більша частина з батьками, хоча це не ніяк не применшує злочин рф щодо депортації і геноциду", - сказала Рашевська.
Вона наголосила, що у результаті фільтраційних заходів, певна кількість дітей могла опинитися на території рф без батьків чи законного представника, через те, що їх родичі були затримані під час фільтраційних заходів, чи вбиті окупантами.
Також серед дітей, яких росія примумово вивезла з України, є діти з сиротинців, але тут слід зважати на те, за словами Рашевської, що 90% дітей в українських сиротинцях мають біологічних батьків або родичів і є соціальними сиротами.
"Коли рф передає цих дітей, які, як вона говорить, сироти, у російські родини, ми маємо розуміти, що у цих дітей є близькі родичі, у родини яких вони мали бути передані першочергово. Тих сиріт, які були переміщені на територію рф, це від 1,5 тис. до 2,5 тис. таких дітей, не враховуючи воєнних сиріт", - наголосила Рашевська.
Окрім цього, за її словами, серед депортованих неповнолітніх є діти з інвалідністю, або ментальними розладами, які також мають батьків чи родичів.
За словами Рашевської, росія депортує дітей щонайменше в 57 регіонів, в тому числі віддалені - Сахалін, Астрахань, Мурманськ, Дагестан.
"Я навмисно називаю ці регіони, бо вони або значно віддалені в географічному плані, або ж віддалені в культурному. Що перше, що друге йде у розріз із загальним визнаним принципом найкращого для дитини і не відповідає існуючим стандартам", - сказала Рашевська.
За ії словами, на цю ситуацію вже звернули увагу міжнародні організації, такі як ЮНІСЕФ, Гаазька конференція з міжнародного приватного права, Управління Верховного комісара ООН з прав людини, які вказали, що ані депортація, ані насильницька передача українських дітей в російські родини не відповідають ані міжнародним конвенціям, ані міжнародному гуманітарному праву, ані принципу найкращих інтересів дитини.
Водночас експертка зауважила, що для повернення таких дітей в Україну необхідно розробляти окремий механізм, наразі його немає. А відомі 125 випадків повернення дітей відбулися в результаті певних домовленостей, в тому числі за активної участі батьків.
Рашевська наголосила, що в кожному випадку потрібно визначати, під яким приводом рф переміщала дитину на свою територію.
Те, що росія виправдовувала свої дії в окремих випадках так званою евакуацією з небезпечних районів, за словами Рашевської, нічого спільного з евакуацією не має.
"Одним з основних принципів такої евакуації є те, що має бути згода держави громадянства дітей. рф сама говорить, що ці діти були громадянами України, згоди вона не отримала", - сказала Рашевська.
Окрім цього, за словами експертки, на кожну дитину в такому випадку має складатися детальна інформаційна довідка і передаватися до Міжнародного комітету Червоного Хреста. росія такого не робила в жодному випадку.
Як повідомляв Укрінформ, Уповноважений ВР з прав людини Дмитро Лубінець в ефірі телемарафону заявив, що російський омбудсман тетяна москалькова запевнила, що рф не має бажання залишати в себе вивезених з України дітей, які хочуть повернутися на батьківщину.