IT-армія України зламала архів російської енергетичної монополії "Газпром" та отримала доступ до 6 тисяч файлів компанії щодо одного з найбільших газових родовищ рф.

Про це IT-армія України заявила в телеграм, передає Укрінформ.
Зазначається, що спільноті фахівців вдалося отримати доступ до інформації російської групи компаній ТОВ "Газпром" щодо випробування та впровадження автоматизованих систем на одному з найбільших газових родовищ російської федерації.
"Архів ємністю 1.5 Гб містить понад 6 тис. файлів щодо фінансово-господарської діяльності, а саме звіти про випробування та буріння, впровадження та налаштування автоматизованих систем на Ковиктинській свердловині, яка вважається одним з найбільших газових родовищ рф", - йдеться в повідомленні.
Як раніше повідомляло агентство, завдяки зусиллям німецьких кіберфахівців вдалося мінімізувати наслідки російських хакерських атак, скоєних після рішення ФРН передати Україні танки.