Прем’єр-міністр Італії Джорджа Мелоні розкритикувала президента Франції Еммануеля Макрона за проведення ним та Олафом Шольцем зустрічі із Володимиром Зеленським у Парижі.

Як повідомляє Укрінформ, про це пише Politico.
“Як на мене, учорашнє запрошення Зеленського було неналежним. Наша сила у цьому питанні полягає у єдності. Я розумію внутрішні політичні проблеми, але є моменти, коли перевага внутрішній громадській думці віддається за рахунок чогось більшого. І, як на мене, зараз йдеться саме про такий випадок”, - сказала Мелоні.
Згодом Макрон відмовився прямо коментувати заяву Мелоні, але наголосив на “особливій ролі” Франції та Німеччині у досягненні миру в Україні через участь цих країн в укладенні сумнозвісних Мінських угод.
“Президенту Зеленському належить самому віддавати перевагу певним, обраним ним форматам”, - зазначив Макрон.
Politico додає, що відносини між Францією та Італією загострилися після обрання Мелоні на посаду прем’єр-міністра. Серед багатьох проблемних питань, країни не можуть домовитися й стосовно реакції на прибуття незаконних мігрантів.
“Після слів Мелоні деякі дипломати зазначили, що вона була надто охоча до уваги. Співрозмовники звернули увагу, що Париж не мав на меті висловити до когось неповагу, запросивши Зеленського”, - зауважує видання.
Нагадаємо: 8 лютого, глава Української держави відвідав Велику Британію, де зустрівся з королем Чарльзом III та прем’єр-міністром Ріші Сунаком, а також з українськими військовослужбовцями, які проходять там навчання. Увечері того ж дня Зеленський прибув до Парижа, де зустрівся з президентом Франції Еммануелем Макроном та федеральним канцлером Німеччини Олафом Шольцом.