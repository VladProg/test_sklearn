ПАТ «Укрнафта» оголошує старт продажу арктичного дизельного пального найкращих європейських стандартів якості на АЗК компанії вже з 1 лютого.

Як передає Укрінформ, про це повідомляє пресслужба ПАТ «Укрнафта».
«З початку зими на заправках мережі продається пальне зимових марок, що забезпечує швидкий запуск двигуна в холодну пору року. З 1 лютого на всіх АЗК компанії замість звичайного зимового продаватиметься арктичне дизельне пальне, що гарантує стабільну роботу двигуна за температур до -33С°», – йдеться у повідомленні.
Зазначається, що арктичний дизель - це пальне найвищої європейської якості. Він не застигає і завдяки своїм компонентам залишає паливну систему чистою від нагару, що збільшує ресурс двигуна.
«Ми встановили вартість нового морозостійкого типу палива на наших АЗК на рівні ціни звичайного зимового дизеля – 50,5 грн. Збережені кошти краще витратити на донат для ЗСУ», - додав директор ПАТ «Укрнафта» Сергій Корецький.
Як повідомлялося, загалом у 37 АЗК Укрнафти уже працюють в режимі пунктів незламності і готові приймати людей у випадку тривалих відключень електроенергії внаслідок атак російських терористів.