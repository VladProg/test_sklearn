Масова міграція 20% населення України в Європу стала значним чинником падіння ВВП у 2022 році.

Про це сказав заступник голови Національного банку України Сергій Ніколайчук в інтерв'ю Економічній правді, передає Укрінформ.
«За кордон виїхали близько 20% населення. Здебільшого – жінки з дітьми. Важко оцінити, якою була їхня частка в сукупному споживанні до війни, але 20% населення – це досить високий рівень», – сказав Ніколайчук.
За його словами, міграція є фактором, який спровокував значний відсоток падіння ВВП минулого року, який за результатами року знизився в цілому на 30%.


“Ця цифра (впливу – ред.) точно має бути нижчою за 15 відсоткових пунктів, але скільки це – пʼять, десять чи більше, важко порахувати”, - зазначив Ніколайчук.


Він також повідомив, що, за прогнозами НБУ, у 2023 році також спостерігатиметься відплив наших громадян за кордон; виїдуть на 400 тис. більше, ніж повернуться. Це пов’язано із ситуацією в енергетиці, яка ускладнює умови проживання в окремих регіонах, та з вищими безпековими ризиками.


А вже у 2024 році, на думку Ніколайчука, в Україну повернуться на 800 тис. більше громадян, ніж виїдуть до інших країн. Але це буде поступовий процес, який залежить від рівня безпеки та умов для життя в Україні.


Як повідомлялося, за даними Управління Верховного комісара ООН у справах біженців, кількість біженців з України, зареєстрованих для тимчасового захисту в Європі, станом на 31 січня 2023 року сягнула майже 5 млн осіб.
Міністерство економіки оцінює падіння ВВП України за 2022 рік на рівні 30,4% (±2%).
Фото: ВТА