У межах конкурсу на посаду директора Національного антикорупційного бюро співбесіду на доброчесність пройдуть усі допущені кандидати, наразі це 21 особа.

Про це у Телеграмі повідомила комісія з проведення конкурсу на зайняття посади директора НАБУ, передає Укрінформ.
«Наразі конкурс на зайняття посади директора НАБУ перебуває на фінальному етапі – етапі співбесід. Це передбачає збір та аналіз інформації про доброчесність кандидатів, співбесіду щодо доброчесності та співбесіду щодо професійної компетентності. Усі допущені кандидати пройдуть співбесіду на доброчесність. Наразі це 21 кандидат», - йдеться у повідомленні.
Графік співбесід на доброчесність комісія планує затвердити на наступному засіданні у понеділок, 13 лютого.
Як повідомлялося, т.в.о. директора НАБУ Гізо Углава сказав, що у НАБУ сподіваються на обрання нового директора вже за місяць.
17 січня комісія з проведення конкурсу на зайняття посади директора НАБУ за результатами тестування загальних здібностей відсіяла 28 кандидатів. До наступного раунду пройшли 22 претенденти.
Повноваження попереднього директора НАБУ Артема Ситника закінчилися 16 квітня 2022 року.