Предстоятель Православної церкви України митрополит Київський і всієї України Епіфаній провів богослужіння з нагоди свята Богоявлення в Успенському соборі Києво-Печерської лаври.

Про це повідомляє кореспондент Укрінформу.
“Ми бачимо, як багато зла є в навколишньому світі. Як багато горя і страждань воно приносить. Бажаю всім нам, дорогі брати і сестри, з допомогою божою досягати успіху в боротьбі зі злом… Сьогодні ми вже вдруге звершуємо божественну літургію в цьому соборному храмі Печерської лаври. В часи великого горя та страждань, які принесла в наш спільний дім війна, розв’язана проповідниками ідеології “руского міра”. Ми бачимо в цих служіннях знак духовної втіхи, божого благовоління та натхнення на подальшу працю з оновлення цієї святині. Молімося за нашу Печерську Лавру та за її оновлення”, - сказав Епіфаній під час богослужіння.

Відео: Православна Церква України
У своїй проповіді предстоятель ПЦУ зазначив, що останніми днями “серед моря страждань, які росія принесла з війною в наш рідний дім, дві трагедії особливо зворушили людські серця”.
“Терористичний напад москви на місто Дніпро, який забрав життя багатьох невинних дітей і дорослих. Також вчора жертвами авіакатастрофи в Броварах стали дорослі і діти. За жертв цієї трагедії, за тих, чиє життя трагічно обірвалося через беззаконну війну, нав’язану нам росією, сьогодні ми піднесемо свої заупокійні молитви, хоча це не притаманно святковому служінню”, - сказав Епіфаній.
Богослужіння розпочалося о 9-й годині ранку і тривало три години. На службу до Успенського собору прийшли близько двох сотень вірян.
У зв’язку з воєнним станом під час служби діяли посилені заходи безпеки.
Як повідомлялося, предстоятель ПЦУ 7 січня вперше провів богослужіння в Києво-Печерській лаврі. Воно стало можливим після того, як держава повернула у свою власність Свято-Успенський собор і Трапезну церкву.
Фото: facebook/Митрополит Епіфаній