Перехід Києво-Печерської лаври до ПЦУ має відбутися мирним, спокійним шляхом.

Таку думку висловив предстоятель Православної церкви України митрополит Епіфаній в інтерв’ю Суспільному в ефірі телемарафону “Єдині новини”, передає Укрінформ.
“Майбутнє Києво-Печерської лаври - повністю бути в православній церкві України. Спочатку ми служитимемо на великі свята, а коли сформується клір лаври - коли до нас доєднається частина ченців з Нижньої лаври, тоді ми налагодимо повсякденні богослужіння. А вже в соборах, у центральному Успенському соборі, богослужіння звершуватимуться щонеділі”, - сказав він.
Водночас митрополит зауважив, що деякий час ПЦУ співіснуватиме на території Лаври з представниками УПЦ московського патріархату, у віданні яких знаходиться Нижня лавра. Заразом він зазначив, що ПЦУ продовжать звершувати богослужіння у церквах Верхньої лаври: згодом буде підписаний довгостроковий договір.
Епіфаній підкреслив, що майбутнє об’єднання Нижньої та Верхньої лавр під егідою ПЦУ має відбутися мирно.
“Багато було гарячих голів, які прагнули йти та забирати (Верхню лавру - ред.) Але наша позиція була чіткою: ми хочемо йти дипломатичним шляхом. Ми побачимо, що з часом уся Києво-Печерська лавра буде українською”.
Повідомлялося, що Успенський собор і Трапезну церкву, які розташовані на території заповідника "Києво-Печерська лавра", на початку січня повернули в державу з користуванням УПЦ МП.
Митрополит Епіфаній на свято Різдва Христового 7 січня провів богослужіння в Успенському соборі Києво-Печерської лаври. Вдруге богослужіння відбудеться 19 січня з нагоди Водохреща.
Фото: facebook/Митрополит Епіфаній