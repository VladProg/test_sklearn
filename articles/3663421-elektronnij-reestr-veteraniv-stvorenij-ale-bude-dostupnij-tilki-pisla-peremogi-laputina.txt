Електронний реєстр ветеранів створений, але з міркувань безпеки буде запущений після перемоги України у війні з російською федерацією.

Про це міністр у справах ветеранів Юлія Лапутіна розповіла під час пресконференції в Медіацентрі "Україна – Укрінформ".
Вона зазначила, що реєстр створений за сприяння Ради міжнародних наукових досліджень (IREX). За словами міністра, відповідний реєстр уже кореспондується з реєстрами інших міністерств і відомств. У цьому контексті Лапутіна підкреслила, що процес діджиталізації й надалі триватиме у співпраці з міжнародними партнерами.
"Будемо запроваджувати в Дії відповідні електронні інструменти для того, щоб бути клієнтоорінтованими для наших ветеранів, щоб створити там електронні ветеранські кабінети, усі сервіси. У нас це все вже готово, але ми дійсно не хочемо, щоб десь на тимчасово окупованій території у смартфоні з’явилася програма, яка засвідчить, що людина – ветеран. Це небезпечно для людей. Наступного дня після перемоги всі ці сервіси включаються і будуть доступні для всіх", – додала міністр у справах ветеранів України.
Як повідомлялося, у 2020 році Міністерство ветеранів України підписало меморандум з Радою міжнародних наукових досліджень (IREX), у якому серед іншого йдеться про допомогу у створенні програмного забезпечення Єдиного державного реєстру ветеранів війни. Наприкінці 2020 року було підписано договір, а у 2021 році затверджено технічне завдання і розпочато створення реєстру.