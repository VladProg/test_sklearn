Вітчизняні митці зі сходу України взяли участь у новому документальному фільмі «Культурний код України: Схід».

Про це повідомляється в релізі, який передали Укрінформу.
«Цей фільм буде частиною циклу дослідження загальнонаціонального проєкту. Автори стрічки разом із його героями … намалюють світоглядну мапу українця, проаналізують, що робить кожен регіон несхожим на сусідні, та спробують з’ясувати, де історичні, геополітичні та культурні особливості, а де точки дотику, що об’єднують усі регіони в єдину країну», - йдеться в релізі.
Згідно з повідомленням, у фокусі стрічки - схід України. Закадровий текст відсутній, розповідь побудована лише на синхронах головних героїв – творців і зберігачів східного українського культурного коду.
Героями фільму стали національні культурні діячі зі сходу України. Серед них: художники Роман Мінін та Алевтина Кахідзе, поетеса Любов Якимчук, композитор і саундпродюсер Євген Філатов, фотограф і фотожурналіст Олександр Чекменьов. У фільмі вони розмірковують про культуру в контексті світу та України, оцінюючи її роль у житті країни та її громадян. Основний акцент, згідно з релізом, зроблено на особистій історії героїв через спогади дитинства, а також трансформацію світосприйняття у процесі дорослішання.
«З кожним героєм, враховуючи його вид діяльності, професійні та особисті досягнення й статус, ми виводимо формулу культурного коду рідного регіону. Герої фільму розповідають про те, що, на їхню думку, впливає на формування особистості та світогляду і що вплинуло саме на них. Вони говорять про особливості життя та роботи у різних сферах в індустріальному регіоні, про його історію та про те, чому він культурно, економічно та ціннісно опинився у такій ситуації, яку ми бачимо зараз. Цей фільм - про збереження знань про видатних особистостей для наступних поколінь, своєрідний альманах про носіїв української культури», — зауважив режисер фільму Олександр Козаченко.
Стрічка доступна для перегляду безкоштовно на медіасервісі MEGOGO.
Фільм «Культурний код України: Схід» створено за участю Проєкту USAID «Економічна підтримка України». Зйомки відбулися у 2021 році, до повномасштабного вторгнення росії, та тривали понад пів року з перервами. Автор ідеї, режисер та оператор — Олександр Козаченко. Сценарист та інтерв’юер — Вікторія Кім, режисери монтажу — Максим Десятерик та Світлана Залога.
Фото: Марія Ковальчук