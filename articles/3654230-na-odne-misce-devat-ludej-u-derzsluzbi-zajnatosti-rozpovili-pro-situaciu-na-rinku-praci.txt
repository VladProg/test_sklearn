На українському ринку праці спостерігається значний дисбаланс попиту та пропозиції; на одне вільне місце претендують 9 безробітних.

Про це під час брифінгу в Укрінформі повідомила директор Державної служби зайнятості (ДСЗ) Юлія Жовтяк.

«Суттєвим залишається дисбаланс між попитом та пропозицією на ринку праці. Станом на 1 січня на одне вільне місце претендують 9 безробітних», - наголосила Жовтяк.

Загалом, за її словами, з початку повномасштабного вторгнення рф наша економіка втратила 2,4 млн робочих місць.

Жовтяк зазначила, що початку воєнних дій ДСЗ максимально спростила та автоматизувала ряд послуг, запровадила нові сервіси та працювала над реалізацією низки урядових програм.

Так, протягом 2022 року послугами Служби зайнятості скористалися понад 1 млн українців, статус безробітного мали 868 тис. осіб. Станом на січень 2022 року в статусі безробітного перебувають 178 тис. українців.

Наразі виплати з фонду страхування на випадок безробіття здійснюються протягом трьох місяців з моменту отримання статусу безробітного. Для людей передпенсійного віку - протягом року.

Нове робоче місце за допомогою ДСЗ знайшли майже 305 тис. наших співгромадян.

«Торік у нас скоротився фактичний термін перебування на обліку. Якщо раніше працевлаштування одного пошукача займало в середньому не більше 120 днів, при тому що на обліку можна було стояти рік, а для людей передпенсійного віку - і два роки, то в 2022-му ми знаходили роботу людям в середньому протягом 89 днів», - уточнила очільниця Служби зайнятості.

Як повідомлялося, за даними НБУ, обстріли та тривалі відключення електроенергії, а відтак послаблення економічної активності зумовили зменшення попиту на робочу силу. Зокрема, кількість вакансій станом на початок 2023 року була на 5-23% (за різними показниками сайтів пошуку роботи) нижчою пікового значення, зафіксованого у вересні 2022 року.