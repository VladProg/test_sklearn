У січні 2023 року до Національного агентства з питань виявлення, розшуку та управління активами, одержаними від корупційних та інших злочинів надійшло 833 звернення стосовно розшуку активів проти 278 звернень у січні минулого року.

Як передає Укрінформ, про це повідомляє пресслужба АРМА.
"Протягом січня 2023 року до АРМА надійшло 833 звернення стосовно здійснення заходів з виявлення та розшуку активів, що майже у 3 рази більше у порівнянні з аналогічним періодом у 2022 році. Найбільше звернень Нацагентство отримало від Мін’юсту – 342 (в рамках розшуку активів підсанкційних осіб), Нацполу – 235, органів прокуратури – 89 та СБУ – 68 звернень. Також надійшло 39 звернень від НАБУ, 33 – від ДБР та 9 – від іноземних юрисдикцій та міжнародних інституцій", - йдеться в повідомленні.

У АРМА нагадують, що протягом 2022 року було опрацьовано понад 7 тис. звернень від правоохоронних органів та Міністерства юстиції щодо виявлення та розшуку активів в Україні та за кордоном, що є рекордним показником у порівнянні з попередніми роками. Завдяки комплексному опрацюванню звернень Національним агентством розшукано грошові кошти, цінні папери та частки у статутних капіталах загальною вартістю понад 60 мільярдів гривень. Крім того, фахівцями АРМА було виявлено та розшукано близько 198 тис. одиниць майна, зокрема 28 одиниць авіаційного транспорту, 150 морських та річкових суден, понад 15 000 об’єктів житлової та нежитлової нерухомості тощо. Серед іншого розшуканого майна – земельні ділянки, сільськогосподарська техніка, автомобільний, трубопровідний транспорт та ін.
Як повідомляв Укрінформ, у лютому в управління АРМА передали раніше арештовані в декількох морських портах України 166 тисяч тонн залізної руди орієнтовною вартістю 1,8 млрд грн, яка є власністю іноземної компанії.