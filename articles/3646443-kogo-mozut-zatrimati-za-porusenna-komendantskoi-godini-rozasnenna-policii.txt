Працівники поліції не затримують громадян саме за порушення комендантської години.

Про це під час брифінгу в Медіацентрі Україна - Укрінформ поінформувала речниця Національної поліції України (НПУ) Мар’яна Рева.
«Конкретно за те, що людина порушила комендантську годину, звісно, її не затримують. Перевіряють, і якщо все гаразд, то відпускають», - сказала речниця.
Представниця НПУ пояснила, що поліцейські насправді затримують людей тільки тоді, коли для цього є певні причини, тобто, якщо під час перевірки особи поліція розуміє, що громадянин знаходиться у розшуку, або якщо у особи під час поверхневої перевірки виявляють небезпечні заборонені препарати чи заборонені вибухонебезпечні пристрої, зброю і так далі.
«У цих випадках людина дійсно може бути затримана. Але коли ми говоримо про порушників комендантської години, то ми таких людей перевіряємо, виявляємо і, якщо у людини все гаразд із документами, і якщо у людини немає проблем із законом, то звісно, цих людей відпускають», - розповіла Рева.
Як повідомлялося, поліція у новорічну ніч зафіксувала дещо більше сотні випадків порушення комендантської години, понад 60 з них було зафіксовано саме у Києві.