«Харківгаз» та «Дніпрогаз» відкидають намагання НАК «Нафтогаз України» змінити керівництво компаній, які наразі перебувають в управлінні НАК, та вважають їх протиправними. Водночас у Нафтогазі заявляють, що дотримуються вимог законодавства.

Як передає Укрінформ, про це повідомили пресслужби Харківгазу та Дніпрогазу у Фейсбуці.
Йдеться про те, що НАК "Нафтогаз України" шляхом проведення зборів акціонерів хоче змінити голів та членів правління у Харківгазі та Дніпрогазі.
"Ці дії є продовженням пролоббованої Нафтогазом фіктивної справи Державного бюро розслідувань (ДБР) щодо плати за користування газорозподільними мережами, яка не має юридичних перспектив. І немає жодного відношення до корпоративних прав власності на АТ "Харківгаз"/АТ "Дніпрогаз", - наголошується у повідомленнях компаній.
У компаніях вважають, що спроби зміни менеджменту на підприємствах критичної інфраструктури можуть призвести до дестабілізації ситуації у прифронтовому регіоні. Також там наголосили, що не проводять змін у правлінні, а дії Нафтогазу вважають спробою рейдерського захоплення.
Натомість в НАК «Нафтогаз України» вважають зміну керівництва АТ «Дніпрогаз» та АТ «Харківгаз» законним правом Нафтогазу.
«Нафтогаз інтегрує АТ «Дніпрогаз» та АТ «Харківгаз» у плановому режимі та з дотриманням усіх вимог законодавства, оскільки раніше уряд передав в управління Групі Нафтогаз пакети акцій цих компаній», - йдеться у заяві пресслужби НАК.
У Нафтогазі наголошують, що компанії в плановому порядку інтегруються до його структури.
«Щоб забезпечити захист та підтримку мешканців Дніпра та Харківщини, Група Нафтогаз інтегрує до своєї структури АТ «Дніпрогаз» та АТ «Харківгаз» з подальшим закріпленням напрямку розподілу газу за контрольованою на 100% державним НАК «Нафтогаз України» і спеціально створеною для цього ТОВ «Газорозподільні мережі» (ГАЗМЕРЕЖІ). Інтеграція відбувається у плановому режимі та з дотриманням усіх вимог законодавства», - зазначено у повідомленні.
У НАК нагадали, що розпорядженням Кабінету Міністрів від 28 травня 2022 року № 429-р, з метою запобігання ризику виникнення надзвичайної ситуації в енергетичній сфері, уряд передав в управління Групі Нафтогаз підприємства, на які накладено арешт у кримінальних провадженнях, зокрема пакети акцій АТ «Дніпрогаз» та АТ «Харківгаз».
«У зв’язку з цим, Чорноморнафтогаз, який входить у Групу Нафтогаз, ухвалив згідно з законодавством усі необхідні корпоративні рішення, у тому числі зміну менеджменту зазначених вище облгазів, які до цього контролювалися групою РГК», - додали в компанії.
Як повідомлялося, наприкінці травня 2022 року ДБР передало в управління Національного агентства України з питань виявлення, розшуку та управління активами, одержаними від корупційних та інших злочинів (АРМА) 26 регіональних операторів газорозподільчих систем.
Таким чином було націоналізовано облгази, що входили до групи РГК, яка перебувала у сфері впливу Дмитра Фірташа (це приблизно 70% газових мереж, якими поставляється газ кінцевим споживачам).