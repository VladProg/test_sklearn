Фінляндія обговорює можливість утворити потужний підрозділ танків Leopard у Європі для України.

Про це заявив Президент Фінляндії Саулі Нійністе на спільному з Главою Української держави Володимиром Зеленським брифінгу в Києві, повідомляє кореспондент Укрінформу.
«Нам треба мати на увазі, що дискусія, яка триває з приводу танків, – це з приводу більшого підрозділу. Взяти один танк тут, інший там - недостатньо. Має бути потужний підрозділ у Європі. Ми (Фінляндія — ред.) обговорюємо можливість створити такий підрозділ.., розглядаємо варіанти», - сказав Нійністе, зауваживши, що його країна зробить свій внесок у створення такого підрозділу.
Він зазначив, що Фінляндія є однією з небагатьох країн у Європі, яка проводить призов до лав збройних сил, має досвідчених інструкторів та інфраструктуру. За словами Президента, країна мусить зберігати пильність та обережність: «З-поміж тих країн, що мають “Леопарди” - понад 10 у Європі, – у Фінляндії унікальне становище, тому що ми єдина країна-член ЄС, але не член НАТО, що має найдовший кордон в Європі з рф після вас (України — ред.)».

Водночас Президент Володимир Зеленський висловив переконання, що ключовою передумовою безпеки кожного з сусідів росії та усієї Європи, а відтак - і глобальної безпеки, є стійкість України.
"Стійкість України - це ключова передумова безпеки кожного з інших сусідів росії та усієї Європи, а отже, і глобальної безпеки. Саме в такій оптиці ми з партнерами сприймаємо ситуацію і саме на такій основі діємо, зокрема з нашими друзями з Фінляндії", - сказав Зеленський.
Президент подякував керівництву і народу Фінляндії за "незмінну, принципову" підтримку, розповівши, зокрема, що Фінляндія надала вже 12 пакетів оборонної допомоги, взаємодіє у відновленні української енергетики після ударів російських терористів.
"Коли українська перемога буде, це буде перемога кожного народу, який цінує свободу, і гарантії неповторення такої загарбницької агресії", - наголосив Глава держави.
Як повідомлялося, керівники оборонних відомств понад 50 держав 20 січня під час восьмого засідання Контактної групи з питань оборони України у форматі «Рамштайн» не дійшли згоди щодо постачання танків Leopard. Міністр оборони Німеччини Борис Пісторіус заявив, що рішення може бути ухвалено найближчим часом.