Члени комісії атлетів Національного олімпійського комітету Литви (LNOC) звернулися до міжнародної спортивної спільноти – Міжнародних спортивних федерацій, Міжнародного олімпійського комітету (МОК) і Національних олімпійських комітетів (НОК) – зберегти санкції щодо російських та білоруських спортсменів.

Про це повідомила пресслужба НОК Литви, передає Укрінформ.
Комісія атлетів звернулася до Міжнародних спортивних федерацій, МОК і Комісії атлетів МОК з проханням вжити всіх заходів для недопущення до змагань спортсменів з росії, яка веде війну проти України, і білорусі, яка її підтримує, на літніх Олімпійських іграх у Парижі 2024 року та на зимових Олімпійських іграх Мілан-Кортіна 2026 року.
«Оскільки кожна міжнародна федерація несе персональну відповідальність за міжнародні змагання та кваліфікацію до Олімпіади, ми звертаємося до вас з проханням вжити всіх можливих заходів для того, щоб росія та білорусь були виключені з усіх міжнародних змагань, зокрема з Олімпійських ігор, поки триває війна в Україні», – йдеться у повідомленні.
Комісія під головуванням олімпійського віцечемпіона з веслування Міндаугаса Грисконіса також висловила підтримку українській олімпійській спільноті та вкотре закликала міжнародні організації допомагати українським спортсменам у підготовці та участі в міжнародних змаганнях.
Як повідомлялося, МОК оприлюднив заяву, в якій допустив можливість участі росіян і білорусів у Олімпіаді в Парижі під нейтральним прапором. На заяву вже відреагували Президент України Володимир Зеленський, міністр молоді та спорту Вадим Гутцайт, міністр закордонних справ Дмитро Кулеба та інші посадовці. На знак протесту Україна може бойкотувати паризькі Ігри.
Як повідомляв Укрінформ, Польща створить коаліцію для бойкоту Олімпіади, якщо туди поїдуть росіяни і білоруси.
Фото: Getty Image