У річницю початку повномасштабного вторгнення рф Міністерство закордонних справ України закликало міжнародних партнерів подвоїти підтримку України.

Про це йдеться у заяві МЗС до року з початку повномасштабного вторгнення росії в Україну, повідомляє Укрінформ.
«24 лютого минає рік з початку повномасштабного військового вторгнення російської федерації в Україну, яке перетворилося на найбільшу конвенційну війну в Європі після Другої світової війни. Єдиною причиною неспровокованої агресії рф стали неоімперські амбіції та експансіонізм російського керівництва в рамках намагань відродити “російську імперію” шляхом загарбання земель сусідніх країн», - зазначило відомство.
Міністерство підкреслило, що своїми злочинними діями, які стали продовженням злочину агресії від лютого 2014 року, росія грубо порушила Статут ООН, фундаментальні норми й принципи міжнародного права, низку двосторонніх та багатосторонніх договорів.
МЗС зауважило, що у кремлі розраховували на те, що для захоплення України знадобиться кілька днів, а в здатність України захистити себе не вірили рік тому і деякі інші країни. Натомість завдяки відданості українського народу, країна вистояла й успішно стримує російську навалу багато місяців, здійснюючи успішні контрнаступи, в результаті яких було звільнено близько половини окупованих у 2022 році російськими військами українських територій.
Міністерство також зазначило, за 365 днів масштабної війни рф як держава-агресор, держава-терорист та порушник міжнародного права, використовуючи безпідставні звинувачення, принесла в Україну смерть та страждання.
У заяві акцентується на руйнації життів мільйонів українців, які вимушені шукати безпеку та притулок, постійні обстріли міст, сіл, інфраструктури, лікарень, промислових обʼєктів, що спричинило проблеми з електро-, водо- і теплозабезпеченням сотень тисяч українців та втрати понад 30% річного ВВП. Такі дії, переконане МЗС України, є грубим порушенням міжнародного гуманітарного права, зокрема Четвертої Женевської конвенції про захист цивільного населення під час війни, 1949 року.
Міністерство також згадало захоплення Чорнобильської АЕС і окупацію Запорізької АЕС, чим росія поставила світ на межу нової ядерної катастрофи; проведення нікчемних референдумів, знищення української мови та культури на окупованих територіях і насильницьке вивезення десятків тисяч дітей та примусова паспортизація, що, відповідно до заяви, є нічим іншим, як геноцидом українського народу.
«На цьому переломному етапі війни закликаємо наших міжнародних партнерів подвоїти всебічну та критично необхідну підтримку Україні заради пришвидшення української перемоги. Критично важливою є подальша консолідація зусиль навколо Формули миру Президента України Володимира Зеленського, втілення якої дозволить забезпечити справедливий і довготривалий мир в Україні та не допустить повторення подібної агресії в майбутньому», - підкреслило МЗС України.
Зовнішньополітичне відомство нагадало, що незмінними передумовами для настання миру мають стати повне виведення російських військ із території України, відновлення її міжнародно визнаних кордонів, виплата репарацій за всю заподіяну шкоду та притягнення до міжнародної кримінальної відповідальності тих, хто віддавав злочинні накази та тих, хто їх виконував.
24 лютого 2022 року росія розпочала новий етап війни проти України – повномасштабний наступ. За рік Сили оборони України завдали значних втрат агресору, знищивши майже 147 тис. російських загарбників.