Американська компанія General Motors (GM) презентувала електричний люксовий автомобіль 2024 Cadillac Celestiq.

Як передає Укрінформ, про це повідомляє CNBC.
Вартість одного екземпляру розпочинається від 300 тисяч американських доларів. GM планує виробляти лише сотні автомобілів Celestiq на рік. Саме виробництво розпочнеться у грудні 2023 року.

За даними компанії, потужність двигуна дорівнює 600 кінським силам, а крутний момент становить 640 Нм. Від нуля до 96 км за годину автомобіль зможе розігнатися за 3,8 секунди.

Ба більше, на одній зарядці люксовий електрокар зможе проїхати 483 км.
Зазначається, що автомобіль оснащений такими технологіями, як адаптивна пневматична підвіска, та заднє кермове управління, щоб збалансувати комфорт їзди.

2024 Cadillac Celestiq також включає 115 надрукованих на 3D-принтерах деталей, серед яких металеву центральну частину керма транспортного засобу.
Транспортний засіб має вбудований 139-сантиметровий інтерактивний дисплей.
У Celestiq відсутні зовнішні дверні ручки. Натомість власники можуть відкривати двері, натиснувши на кнопку, або автоматично відкривати двері, коли водій наближається до автомобіля з дистанційною системою ключа-брелка.
Як повідомляв Укрінформ, німецька компанія Mercedes-Benz презентувала новий електричний кросовер Mercedes-Benz EQE SUV.


Фото: Cadillac