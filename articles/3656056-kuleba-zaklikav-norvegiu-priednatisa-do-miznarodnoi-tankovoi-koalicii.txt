Міністр закордонних справ Дмитро Кулеба під час телефонної розмови з норвезькою колегою Аннікен Гуйтфельд закликав Норвегію приєднатися до міжнародної танкової коаліції.

Про це глава української дипломатії повідомив у Твіттері, передає Укрінформ.
«Я розмовляв з (міністром закордонних справ Норвегії – ред.) Аннікен Гуйтфельд, щоб подякувати Норвегії за безпекову допомогу та обговорити наступний пакет. Закликав Норвегію приєднатися до міжнародної танкової коаліції. Я також закликав запровадити санкції проти російської ракетної та дронової програми, щоб «задушити» виробництво засобів воєнних злочинів і терору», - зазначив Кулеба.
Як повідомлялося, Президент Володимир Зеленський, звертаючись до учасників восьмого засідання Контактної групи з питань оборони України у німецькому м.Рамштайні, закликав міжнародних партнерів пришвидшити ухвалення рішень про постачання зброї Україні.
Норвегія на початку січня передала Україні ще 10 000 артилерійських снарядів, які можуть використовуватися у кількох видах артилерійських установок, у тому числі у М109, яку Норвегія раніше передала Україні.
Фото: МЗС України