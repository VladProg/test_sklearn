Державна служба спеціального зв’язку та захисту інформації України дала поради, як самостійно видалити вірус із телефона.

Як передає Укрінформ, про це Держспецзв’язку повідомляє у Телеграмі.
"Віруси у смартфоні не тільки впливають на повноцінну роботу пристрою. Передусім вони становлять загрозу особистій, конфіденційній, фінансовій інформації, яка може стати доступною зловмисникам", - ідеться у повідомленні.
Розпізнати, що на смартфоні встановлене шкідливе програмне забезпечення, можна за різними ознаками. Наприклад, це швидке розрядження батареї, значне уповільнення роботи, часті збої.
"Періодично перевіряйте встановлені на телефоні додатки – якщо бачите такий, якого ви не встановлювали, одразу видаляйте", - порадили у Держспецзв’язку.
Щоб самостійно видалити віруси з телефона, потрібно насамперед перевести пристрій у безпечний режим або увімкнути режим польоту, відключити інтернет-з’єднання. Слід перевірити пристрій вбудованим антивірусом, якщо такий є на телефоні, та видалити всі знайдені загрози: Налаштування – Обслуговування пристрою – Захист пристрою – Сканувати телефон. У Держспецзв’язку зауважили, що шлях може відрізнятися, залежно від моделі смартфона.
"Якщо на телефоні немає вбудованого антивірусу, скористайтеся спеціальними антивірусними додатками. Не користуйтеся російськими програмами, довіряйте відомим розробникам та завантажуйте антивіруси тільки з офіційних магазинів чи вебсайтів розробників", - зауважили у Держспецзв’язку.
Якщо на смартфоні антивірус відсутній, можна також просканувати телефон комп’ютерною програмою: підключити телефон через USB до комп'ютера, запустити сканування антивірусом підключених пристроїв.
"Як крайній захід – скиньте систему до заводських налаштувань. Налаштування – Загальне керування – Скидання – Скинути систему до заводських налаштувань. Майте на увазі, що всі дані на смартфоні у такому разі будуть видалені. Щоб не втратити важливої інформації, не забувайте заздалегідь робити резервне копіювання даних", - підкреслили у Держспецзв’язку.
Як повідомляв Укрінформ, У Державній службі спеціального зв’язку та захисту інформації радять громадянам, якщо мережа мобільного оператора не працює, скористатися національним роумінгом.