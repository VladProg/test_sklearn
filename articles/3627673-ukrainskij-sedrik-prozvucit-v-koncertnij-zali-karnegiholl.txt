Український «Щедрик» прозвучить в концертній залі Карнегі-Холл через 100 років після першого виконання у Нью-Йорку.

Як передає Укрінформ, про це Міністерство культури та інформаційної політики повідомляє у Телеграмі.
Сьогодні відзначається 100-річчя концерту Капели під керівництвом Олександра Кошиця у Нью-Йорку.
Цьогоріч у концерті Notes from Ukraine візьмуть участь хорові колективи з України та Північної Америки, зокрема український хор «Думка», український дитячий хор «Щедрик» та хор «Трініті Вол-Стріт».
Спеціальними гостями стануть оперна співачка Джанай Брюггер та українська фолк-співачка Марічка Марчик. Окрім того, відбудеться світова прем’єра композиції на слова Сергія Жадана, яку створив Тревор Вестон.
Ведучими концерту стануть культовий американський режисер Мартін Скорсезе та американська акторка українського походження Віра Фарміга.
Онлайн трансляцію завдяки Vimeo можна дивитися будь-де (21:00 за Києвом, 14:00 за Нью-Йорком).
Концерт організований Українським інститутом, Міністерством закордонних справ України, Razom for Ukraine та Ukrainian Contemporary Music Festival за підтримки Посольства України в США, Постійного представництва України при ООН та Генерального консульства України в Нью-Йорку.
Частина коштів від придбаних квитків буде спрямована на ініціативу Президента України United24 для відбудови країни.
Як повідомляв Укрінформ, історію української пісні «Щедрик» презентували на найбільшій у світі цифровій платформі для артпроєкцій Art on the MART у Чикаго.