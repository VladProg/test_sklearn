В Україні невдовзі запровадять механізм компенсації за зруйноване і пошкоджене житло – житловий сертифікат, вартість якого буде вираховуватися на підставі визначеної Кабінетом міністрів методики.

Про це повідомив віцепрем’єр-міністр з питань відновлення України – міністр розвитку громад, територій та інфраструктури Олександр Кубраков, передає Укрінформ з посиланням на сторінку міністерства у Фейсбуці.
«Цього тижня парламент розглядатиме законопроєкт №7198, який запроваджує механізм компенсації за зруйноване та пошкоджене житло. Зокрема, громадяни України отримають чіткий та зрозумілий алгоритм, як подати заявку на компенсацію, хто її розглядає та приймає рішення щодо компенсації, скільки часу триває процес, а також можливості використання компенсації для придбання житла», - йдеться у повідомленні.
Наголошується, що люди, житло яких зруйноване, зможуть придбати житло через сертифікат. Розмір компенсації буде вираховуватися комісіями при органах місцевого самоврядування на підставі методики, визначеної Кабінетом Міністрів України.
Зазначається, що з цим сертифікатом українці зможуть придбати житло на первинному чи вторинному ринках за власним вибором у будь-якому населеному пункті України, крім тимчасово окупованих територій та місць проведення бойових дій.
«З початку повномасштабного вторгнення понад 325 тисяч українців уже повідомили про пошкоджене чи зруйноване майно через Дію. Люди очікують системних рішень щодо можливості відновити або придбати житло. Наша відповідальність як держави – забезпечити необхідний механізм і створити умови для того, щоб сотні тисяч українців отримали нові домівки. Більше того, ми не чекатимемо репарацій, а використаємо арештовані російські активи для компенсацій. Закликаю народних депутатів підтримати цей законопроєкт», – заявив Кубраков.


Як повідомлялося, Міністерство розвитку громад, територій та інфраструктури України і Управління Верховного комісара ООН у справах біженців підписали Меморандум про співробітництво, яке передбачає запуск платформи «Україна – наш Дім» (Ukraine is Home). У фокусі проєкту Ukraine is Home, по-перше, прозора та справедлива компенсація за пошкоджене та зруйноване житло, механізм якої визначає законопроєкт №7198, по-друге –забезпечення прямої допомоги громадянам для відновлення житла, по-третє – будівельні хаби, децентралізовані склади, які будуть містити наперед закуплені будівельні матеріали для забезпечення нагальної потреби для проведення термінових ремонтів.