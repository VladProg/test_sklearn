Парламент ухвалив у першому читанні законопроєкт, який вдосконалює процедури прийняття рішень співвласниками багатоквартирних будинків.

Про це повідомляє Міністерство розвитку громад та територій України, передає Укрінформ.
«Верховна Рада України ухвалила в першому читанні законопроєкт "Про внесення змін до деяких законів України щодо спрощення управління багатоквартирними будинками" (№7029). Прийняття законопроєкту надасть можливість власникам житла оперативно приймати важливі рішення з управління своїм будинком, навіть коли співвласники виїхали в інші регіони чи країни та фізично не знаходяться вдома», - йдеться в повідомленні.
Зокрема, йдеться про рішення щодо ефективного використання спільного майна, а також участі у програмі Фонду енергоефективності.
Серед нововведень, які передбачені законопроєктом, - запровадження можливості направлення електронних повідомлень про проведення зборів за згодою співвласників.
Крім того, співвласникам нададуть можливість проводити збори повністю або частково у режимі відеоконференції та голосувати онлайн за допомогою кваліфікованого електронного підпису.
Також знижується поріг голосів (до 50%) для прийняття рішень щодо управління будинком, за винятком питань від’єднання від мереж централізованого надання послуг.
У Мінрегіоні зазначають, що процес голосування уніфікується як для будинків з ОСББ, так і для тих, де ОСББ ще не створено.
Як повідомлялося, у Києві продовжили до 1 лютого 2023 року прийом заявок на конкурс енергоефективних проєктів “70/30”. Програма дає змогу жителям будинків, у яких створені ОСББ та житлово-будівельні кооперативи, здійснити енергоефективні заходи та вплинути на вартість комунальних послуг шляхом співфінансування. Так, 30% оплачують жителі, а 70% – міський бюджет. Проєкти-переможці конкурсу 2022 року, роботи яких не були розпочаті, виконуватимуть у 2023 році.