У Кропивницькому художник Олександр Брітцев створив мурал «Корифей Марко». Стінопис присвячений 140-річчю створення першого українського театру.

Про це у Фейсбуці повідомив голова Кіровоградської облради Сергій Шульга, передає Укрінформ.
«Друзі, ми це зробили! Всі разом: хто допомагав фінансово, хто допомагав технікою, хто підтримував в інших напрямках. І от сьогодні я можу сказати, що художник Олександр Брітцев завершив роботу над муралом «Корифей Марко». Рівно 50 днів знадобилося, щоб Кропивницький до 140-річчя створення першого українського професійного театру отримав свій символ», - зазначив Шульга.
Він висловив сподівання, що цей стінопис ще більше об'єднає мешканців Кропивницького у любові до свого міста.
Відомо, що до створення стінопису «Корифей Марко» долучилося більш як півтора десятка небайдужих людей, які підтримали ініціативу власним коштом. Тому мурал називають народним. На ньому зображений Марко Кропивницький - український письменник, драматург, театральний режисер і актор, з іменем якого пов’язують створення українського професійного театру. На його честь також був перейменований колишній Кіровоград.
Розмір муралу сягає орієнтовно 25 на 19 метрів.
Фото: Фейсбук Сергія Шульги