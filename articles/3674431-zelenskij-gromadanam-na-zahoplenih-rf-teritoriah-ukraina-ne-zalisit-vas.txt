Президент Володимир Зеленський запевнив, що Україна не залишить своїх громадян, які перебувають в окупації і полоні.

Про це він заявив у своєму зверненні до роковин початку повномасштабного російського вторгнення в Україну, передає Укрінформ, передає Укрінформ.
“Я хочу зараз звернутися до тих, хто все ще чекає. До наших громадян, які зараз перебувають у тимчасовій окупації. Україна не залишила вас, не забула про вас, не відмовилася від вас. Так чи інакше ми звільнимо всі наші землі. Ми зробимо все, щоб Україна повернулась. А всім, хто зараз вимушено перебуває за кордоном: ми зробимо все, щоб ви повернулися до України. Щоб це стало можливим. Ми будемо боротись і повертати кожного нашого полоненого. І лише це все разом буде перемогою”, - сказав він.
Зеленський наголосив, що, попри постійні масовані ракетні удари й відключення електроенергії, українці навіть у темряві бачать світло своєї перемоги.
“У спогадах про перші відчуття 24 лютого 2022 року люди називають шок, біль, невизначеність. Через рік після повномасштабного вторгнення віра в перемогу становить 95%. Головна емоція, яку ми відчуваємо, думаючи про Україну, – це гордість. За кожного українця, кожну українку. Гордість за нас. Ми стали одним великим військом. Ми стали командою, де хтось знаходить, хтось пакує, хтось привозить, але всі – донатять”, - зазначив Президент.
Він подякував багатомільйонній армії волонтерів і небайдужих громадян, які можуть зібрати й дістати все необхідне.
“Ми стали одним цілим. Наші журналісти й медіа єдиним фронтом воюють проти брехні та паніки. Ми стали однією родиною. Серед нас більше немає чужих чи незнайомих. Українці сьогодні – це всі свої. Українці прихистили українців, відкрили свої домівки й серця для тих, хто був змушений рятуватися від війни”, - сказав Зеленський.
Він наголосив, що останній рік був роком стійкості, небайдужості, мужності, болю, надії, витримки, єдності і незламності.
“Його головний підсумок – ми вистояли. Ми не зазнали поразки. І зробимо все, щоб цього року здобути перемогу”, - наголосив Президент.

Відео: Офіс Президента
Як повідомляв Укрінформ, 24 лютого 2022 року росія розпочала новий етап війни проти України – повномасштабний наступ. За рік сили оборони України завдали значних втрат агресору, знищивши майже 147 тисяч російських загарбників.
Фото: Офіс Президента