Національний банк України сподівається укласти нову програму з Міжнародним валютним фондом на початку II кварталу.

Про це Голова НБУ Андрій Пишний розповів у інтерв'ю LB.ua, передає Укрінформ.
"Ми поставили собі завдання вийти на укладання нової програми з фінансуванням на початку ІІ кварталу. Працюємо над цим", – наголосив він.
Крім того, він повідомив, що перший перегляд діючої Моніторингової програми з МВФ має відбутися у лютому. Національний банк розраховує в межах місії провести перші дискусії щодо контуру нової програми з МВФ, що передбачатиме фінансування.
"Я дуже обережний в озвучуванні будь-яких конкретних дат і обсягів фінансування, коли мова йде про складний багаторівневий процес з МВФ. Це тонка матерія. Маю власне бачення суми і можу сказати, що це гарна цифра", – додав Голова НБУ.
Нагадаємо, раніше у Мінфіні заявляли, що успішна реалізація Моніторингової програми з Міжнародним валютним фондом дасть змогу Україні отримати повноцінну програму фінансування з МВФ.