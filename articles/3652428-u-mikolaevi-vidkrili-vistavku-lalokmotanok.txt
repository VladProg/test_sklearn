У Миколаєві відкрилася виставка ляльок-мотанок «Карнавал» відомої майстрині, членкині Міжнародної незалежної спілки художників імені А.Кашшая Ольги Дробишевої.

В експозиції понад 30 власноруч виготовлених іграшок, які майстриня позиціонує як декоративні інтер’єрні обереги, передає кореспондент Укрінформу.






У Миколаєві відкрилася виставка ляльок-мотанок у рамках творчого циклу "Берегині України" / Фото: Алла Мірошниченко. Укрінформ



















За словами голови культурно-мистецької асоціації “Артспокуса” Валентини Кривцової, ця виставка – один з елементів творчого циклу «Берегині України». Мета проєкту – ознайомити глядачів з творчістю жінок прифронтового міста-героя Миколаєва, розповісти про важливу роль жінки-Берегині під час війни, головною місією якої стає відродження та збереження головних цінностей України: родини, традицій, культури.
«Предметно почала займатися цієї справою десь років шість тому. Це було душевне покликання. Адже лялька-мотанка робиться на одному диханні, вона передає внутрішнє відчуття майстрині. А ще поліпшує настрій, розганяє сумні думки. Коли на серці важко, береш матеріали, робиш ляльку і відразу стає легше», - розповіла майстриня.
За її словами, для експозиції вона підготувала серію авторських ляльок, виготовлених в етностилі, які покликані забезпечити у глядачів естетичне задоволення.
Доповнили святковий захід кольорові графіки, абстрактні композиції, виконані по шовку, чудові витинанки у вигляді картин.
А ще - живі ляльки, у ролі яких виступили майстрині культурно-мистецької асоціації «Артспокуса». Вони не лише створювали додаткову атмосферу свята, а й наповнювали її ідеологічною суттю - вишивали рушник-долю України, ворожили на щасливе майбутнє нашої країни тощо.
Завершилося дійство театралізованим українським обрядом засівання, щедрування з козою та Маланкою у виконанні колективу Малокорениського будинку культури.
Охочі могли посмакувати смачними напоями та медовими пряниками.
Виставка працюватиме впродовж двох тижнів у центральній міській бібліотеці імені Кропивницького.