За фактом державної зради викрили і затримали підполковника СБУ одного з обласних управлінь, що межує з тимчасово окупованою територією.

Як передає Укрінформ, про це інформує пресслужба Офісу генпрокурора.

За даними слідства, правоохоронець приховано збирав службову інформацію за результатами оперативно-розшукової діяльності та інформацію, яка становить державну таємницю.

Зокрема, його цікавили схеми розміщення блокпостів області.


За допомогою особистого мобільного телефону він фотографував документи. У подальшому, використовуючи месенджер Теlegram та електронну пошту, зареєстровану на російському домені, передавав інформацію представникам країни-агресора.


Під час обшуків виявлено мобільні телефони, сім-картки російських операторів, грошові кошти, а також інші докази.

Також з’ясовано, що він має зв’язки, у тому числі і родинні, з представниками правоохоронних та державних органів рф.

Наразі готується повідомлення про підозру, а також клопотання до суду про обрання запобіжного заходу.

Справу розслідують працівники Державного бюро розслідувань за оперативного супроводу Управління внутрішньої безпеки СБУ.

Як повідомляв Укрінформ, контррозвідка Служби безпеки України викрила ще одного поплічника росіян у ході контрдиверсійних заходів у звільненому Лимані Донецької області.
Фото: www.gp.gov.ua