В Україні відтепер працюють Instagram Reels та Music.

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
«Instagram запустив Reels ще у 2020 році. Ця функція стала популярною у світі, але в нас працювала не на повну. Впродовж наступних тижнів усі відео тривалістю до 15 хвилин отримають креативні інструменти Reels. У 2018 році з'явився Instagram Music. Але був недоступним для українських користувачів. Тепер ми можемо додавати музику в сторіз у декілька кліків із великої музичної бібліотеки Instagram», - заявив Федоров.
За його словами, понад рік команда Мінцифри вела перемовини з керівництвом Meta стосовно запуску цих функцій. Нарешті вони доступні для всіх українців. «Тепер контенту з України буде більше. А це значить, що більше людей у світі дізнаються про сміливість наших людей», - додав він.
Федоров подякував Meta за цей важливий крок та підтримку України. «Сподіваюся, незабаром ми забудемо й про проблеми з модерацією українського контенту», - заявив він.
Як повідомляв Укрінформ, у липні Міністерство цифрової трансформації України звернулося до компанії Meta з проханням покращити модерацію українського контенту, щоб уникнути видалення та блокування українських блогерів у соціальних мережах.