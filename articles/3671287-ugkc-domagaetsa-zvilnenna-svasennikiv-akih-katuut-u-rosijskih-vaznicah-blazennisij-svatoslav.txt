УГКЦ кілька місяців домагається звільнення священників, яких катують у російських в'язницях.

Про це в Івано-Франківську повідомив глава УГКЦ, Блаженніший Святослав під час відкритої зустрічі з успішними людьми в Університеті Короля Данила, передає Укрінформ.
«Ми не можемо не думати про наших вірних на окупованому Запоріжжі, Луганщині, Донеччині, в Криму, на окупованій Херсонщині, бо там є наші люди, які чекають. Там караються в російських тюрмах наші священники. Можливо, ви чули про історію наших мужніх ректористів в Бердянську, яких катують, вибиваючи зізнання у тих злочинах військових, які вони не чинили і не мали жодної причетності... Ми вже вкотре звертаємось до різних міжнародних інституцій, до дипломатів різних країн, особисто до Святішого отця Папи Франциска, щоб тих наших отців врятувати. Ось вже майже п’ятий місяць – і поки ми нічого не можемо зробити», - зазначив глава УГКЦ.
Він додав, що там діє «брутальний закон сильного», а не верховенство права цивілізованого суспільства, і наголосив, що «ті люди чекають на свободу і на звільнення».
«Суто сталінські методи – підкинути комусь зброю, а потім вибивати зізнання, і ти майже організатор партизанського руху », - зауважив Блаженніший Святослав.
За його словами, такі дії УГКЦ розцінює, як чергові спроби судилища над нею.
Відомо, що 25 листопада Донецький екзархат УГКЦ оприлюднив офіційну заяву з приводу незаконного арешту священників у Бердянську: ієромонаха Івана Левицького, настоятеля храму Різдва Пресвятої Богородиці та о. Богдана Гелети - служителя того ж храму. В УГКЦ запевняють, що на момент обшуку у храмі священники вже були арештовані, а тому не можуть нести жодної відповідальності за нібито знайдені в них зброю та боєприпаси.
Як повідомляло агентство, глава УГКЦ перебуває на Прикарпатті з триденним візитом. 14 лютого Блаженніший Святослав в Івано-Франківську освятив новий корпус лікувально-діагностичного центру «Клініка святого Луки».