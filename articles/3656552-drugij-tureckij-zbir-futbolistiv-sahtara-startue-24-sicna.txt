Контрольним матчем з футболістами віденської «Аустрії» донецький «Шахтар» завершив перший етап зимової підготовки.

Гравці напружено працювали усю другу декаду січня й у нагороду отримали від тренерського штабу кілька вихідних, передає Укрінформ.
24 січня команда знову збереться в Туреччині і розпочне другий збір, який триватиме майже три тижні. Протягом цього етапу заплановані кілька спарингів, а стартуватимуть «оранжево-чорні» поєдинком зі словенським «Копером» наступної п’ятниці.
Як повідомлялося, перший офіційний матч після зимової паузи «Шахтар» проведе в Лізі Європи УЄФА з французьким «Ренном». Гра відбудеться 16 лютого у Варшаві на Стадіоні Війська Польського.
Додамо, що «Шахтар» йде другим у турнірній таблиці УПЛ, відстаючи на 5 очок від «Дніпра-1». У першому матчі другого кола донеччани зустрінуться з «Металістом-1925».
Фото: facebook.com/fcshakhtar.