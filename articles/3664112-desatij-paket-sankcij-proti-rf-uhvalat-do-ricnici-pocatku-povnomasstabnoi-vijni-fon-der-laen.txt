Європейський Союз завершить роботу над десятим пакетом санкцій проти росії до річниці початку повномасштабної агресії росії проти України 24 лютого.

Про це заявила президентка Єврокомісії Урсула фон дер Ляєн під час зустрічі з представниками ЗМІ у Києві разом з Президентом Володимиром Зеленським, повідомляє кореспондент Укрінформу.
«На річницю початку цієї повномасштабної навали ми матимемо десятий пакет санкцій (ЄС проти росії. – ред.), – сказала фон дер Ляєн.
Президентка Єврокомісії акцентувала, що росія також буде змушена заплатити за руйнації, які вона спричинила, і муситиме давати кошти на відбудову України.
«Тобто російські державні кошти підуть на благо України. Як це зробити, ми визначаємося», – зазначила очільниця Єврокомісії.
Як повідомлялося, сьогодні в Києві відбудеться зустріч членів Колегії Європейської комісії на чолі з президентом цієї євроінституції Урсулою фон дер Ляєн з урядом України. Темами для обговорення будуть підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.
3 лютого в Україні відбудеться 24-й саміт ЄС-Україна.