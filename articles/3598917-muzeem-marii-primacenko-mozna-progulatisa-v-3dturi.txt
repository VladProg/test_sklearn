Музеєм Марії Примаченко, який зруйнували російські загарбники, зараз можна прогулятися в 3D-турі.

Як передає Укрінформ, про це Міністерство культури та інформаційної політики України повідомляє у Телеграмі.
Наприкінці лютого, під час російського вторгнення в Україну, Історико-краєзнавчий музей у селі Іванків Київської області згорів після бомбардування.
Серед іншого раніше в ньому зберігалася колекція картин видатної української художниці Марії Примаченко, але частину з них вдалося врятувати працівникам музею.
"МКІП у співпраці з Vodafone підготувало 3D-тур музеєм. У записі можна подивитися на понівечену будівлю з усіх боків: роздивитися вікна, через які рятували вцілілі експонати, побачити загальну панораму музею, а також руйнування навколо іванківського музею", - ідеться в повідомленні.
Також в рамках проєкту "Збережіть українську культуру" усі охочі можуть зробити внесок та допомогти зібрати кошти на відновлення музею.
Як повідомляв Укрінформ, наприкінці лютого під час наступу російських військ у смт Іванків Київської області згорів історико-краєзнавчий музей, де зберігалося близько двох з половиною десятків робіт всесвітньо відомої художниці Марії Примаченко.
5 травня вцілілу картину з музею української художниці Марії Примаченко "Квітки виросли коло четвертого енергоблоку" продали за 500 тисяч доларів. Усі кошти з аукціону пішли на благодійний фонд Сергія Притули для допомоги ЗСУ.
Картини Марії Примаченко вже вдруге продавалися на аукціоні під час війни. Нещодавно картина художниці "Моя хата, моя правда" була продана з аукціону у Венеції за 110 тисяч євро. Гроші передадуть на збереження української культури в умовах війни.