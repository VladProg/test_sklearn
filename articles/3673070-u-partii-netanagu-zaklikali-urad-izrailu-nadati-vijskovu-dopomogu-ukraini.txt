Голова Комітету міжнародної політики і оборони Кнесету й однопартієць прем'єра Біньяміна Нетаньяху з Лікуд - Юлій Едельштейн і депутат Зеєв Елькін від партії Національна єдність закликали уряд Ізраїлю надати військову допомогу Україні.

Як передає Укрінформ, про це повідомляє The Jerusalem Post.
«Ізраїль надавав і надаватиме велику гуманітарну допомогу Україні, але, на нашу думку, цього недостатньо. Ізраїль має значно збільшити підтримку України, Ізраїль може і повинен зробити набагато більше, ніж він робив досі. Треба перестати боятися, і зайняти активну однозначну позицію відповідно до базових моральних цінностей, як це очікується від будь-якої західної країни. Ми повинні допомагати Україні в усіх сферах, де ізраїльські технології, включно з військовими, можуть допомогти захистити цивільне населення, їхню свободу та незалежність», - йдеться у спільній заяві депутатів Кнесету.
Вони додали, що у світовій історії бувають моменти, коли не можна сидіти на двох стільцях одночасно.
Як повідомляв Укрінформ, до Києва у понеділок, 20 лютого, прибула ізраїльська парламентська делегація на чолі з головою Комітету оборони і міжнародної політики кнесету Юлієм Едельштейном.
Міністр закордонних справ Ізраїлю Елі Коен 16 лютого відвідав українську столицю.