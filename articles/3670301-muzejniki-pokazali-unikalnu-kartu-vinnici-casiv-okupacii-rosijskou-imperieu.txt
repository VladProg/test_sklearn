Вінницькі музейники опублікували онлайн унікальну карту 1802 року – план міста та околиць перших років після окупації краю російською імперією.

Про це у Фейсбуці повідомив Музей Вінниці, передає Укрінформ.
«Презентуємо унікальний документ – план Вінниці та околиць 1802 року. На мапі бачимо Вінницю в перші роки після окупації краю російською імперією», - йдеться у повідомленні.

Зазначається, що оригінал плану міста Вінниці та околиць 1802 року зберігається лише у російському державному військово-історичному архіві. Свого часу скан-копію цієї мапи науковцям музею вдалося отримати завдяки співпраці з Державним архівом Вінницької області.
Ця карта є одним із безцінних історичних джерел, які через зберігання в російських архівах наразі недоступні українським дослідникам. Уперше вона була опублікована у книзі провідного наукового співробітника музею Арсена Зінченка «Руські парохії міста Вінниці у XVIII столітті». Наразі ж її електронну версію зробили доступною для широкого загалу.
Як свідчить карта, на час її створення найбільш забудованою тоді була східна частина сучасного середмістя Вінниці, нинішнє Замостя картографи позначили як передмістя Вінниці, а Старе місто – як окреме поселення в межах міських земель. На річці Бог (Південним Бугом вона стане пізніше) зображені багато острівців.
Також на мапу нанесені сусідні з Вінницею села, які наразі стали частиною міста.