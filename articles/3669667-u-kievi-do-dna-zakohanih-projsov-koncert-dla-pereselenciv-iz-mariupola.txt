У Будинку вчених відбувся концерт до Дня Закоханих для переселенців із Маріуполя.

Про це повідомляє кореспондент Укрінформу.

«Ідея проведення концерту продиктована самою датою, бо 14 лютого - День Закоханих. І Культура Маріуполя (так ми трансформували департамент культури) нехай і в малій формі, працює в Києві пів року, тож у нас вже був матеріал. Водночас ми собі взяли за обов’язок робити щось для маріупольців, яких у столиці проживає понад 17 тисяч. Оскільки ці події для них дуже важливі, люди на них чекають. І концерт став плановим, ми готували програму з того, що мали, а також запросили спеціальних гостей», - зазначила директор департаменту культурно-громадського розвитку Маріупольської міської ради Діана Трима.
На початку концерту діти переселенців виконати танок, зрежисований в межах програми Культури Маріуполя із соціальної реабілітації. Як підкреслює Трима, «сьогодні важливо було показати дітям, що таке сцена, що таке бути артистом».
Також актори Маріупольського театру авторської п’єси "Conception" прочитали низку віршів українських поетів, зокрема Сергія Жадана, Ліни Костенко, Василя Симоненка та Юрія Іздрика.
«Цей колектив виїхав в травні. Він вже має декілька вистав. До речі, першу виставу про війну «Обличчя кольору війна» зробив саме цей театр. Зараз вони готують прем’єру «Життя переселенське», яка відбудеться в театрі Лесі Українки. Але ми обрали формат декламування віршів, бо він потребує складних декорацій і достатньо гнучкий», - зазначила Трима.
Водночас на заході заспівав спеціально запрошений гурт "Кам'яний гість". Артисти виконали шість власних композицій, зокрема інструментальну, а також заспівали українською пісню Боба Ділана «Blowin 'in the Wind».
На завершення заходу прозвучав вірш-молитва у виконанні акторки Римми Зюбіної. За її словами, цей твір написала полонена захисниця «Азовсталі» Валерія Карпиленко.
Як повідомляв Укрінформ, Маріупольський драмтеатр, який релокувався на Закарпаття, першою показав виставу про Василя Стуса.