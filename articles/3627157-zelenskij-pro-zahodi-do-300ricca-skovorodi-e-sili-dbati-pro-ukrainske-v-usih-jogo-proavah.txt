Президент Володимир Зеленський вважає правильним, що в час російської агресії проти України відбуваються заходи до 300-річчя Сковороди та є сили, щоб дбати про українське в усіх його проявах.

Як передає Укрінформ, таку думку він висловив у своєму вечірньому відеозверненні.
“Учора я спілкувався зі студентами університетів: Університету Сковороди в Переяславі, Києво-Могилянської академії, Харківського національного педагогічного університету імені Сковороди. Три інституції з багатьох, які бережуть пам’ять про Сковороду та й бережуть саму українськість”, - розповів Зеленський.
Також він поінформував, що сьогодні відвідав виставку в Українському домі в Києві «Світ Сковороди».
“І це правильно, що в таких умовах, у такий рік по всій країні відбуваються заходи до 300-річчя Сковороди. Це правильно, що є сили, є енергія, щоб дбати про українське в усіх його проявах.
Бо наша перемога здобувається силою - силою зброї й силою духу. Силою воїнів і силою народу. Силою держави й силою культури. Силою нашої єдності – нашого вміння працювати разом заради українських інтересів і вміння підтримати одне одного. Підтримати, бо ми – українці, і сили одного цього аргументу має бути нам усім достатньо”, - наголосив Президент.

Відео: ОП
Як повідомлялося, попри повномасштабну російську агресію, яка триває з 24 лютого, цими днями Україна відзначає 300-річний ювілей від дня народження великого Українця, видатного філософа Григорія Сковороди.
Фото: ОП