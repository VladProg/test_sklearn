У 20 країнах світу вже присутній проєкт “Українська книжкова поличка”.

Про це сказала дружина Президента Олена Зеленська під час включення на щорічному форумі "Креативна Україна", який розпочав роботу в Києві, повідомляє кореспондент Укрінформу.
“У мене є кілька проєктів у сфері культурної дипломатії, і я впевнена, що вони цікаві не тільки для українців, а й у світі. Один із таких проєктів “Українська книжкова поличка”. Цей проєкт був задуманий ще перед повномасштабним вторгненням, але я дуже щаслива, що ми не тільки не зупинилися, а навпаки - підсилили роботу після 24 лютого, наразі уже у 20 країнах існують в бібліотеках наші книжкові полички”, - сказала Зеленська.
Вона пояснила, що проєкт був задуманий як просування української літератури у світі.
“На цих поличках розташовані не тільки українські класичні твори, а також твори сучасних авторів. І вже після повномасштабного вторгнення ми почали додавати туди твори наших українських письменників у перекладі на мови тих країн, в яких ці бібліотеки розташовані”, - розповіла Зеленська.
Вона повідомила, що наразі в нас вже є полички в Австрії, Естонії, Латвії, Чехії, Словаччині тощо.
“Я особисто брала участь у відкритті таких поличок у Польщі та Німеччині. Мені це дуже приємно. Впевнена, що це дійсно робить нас ближчими з людьми, які читають нас в Європі зараз. І хочу, щоб цей проєкт продовжувався”, - наголосила дружина Президента.
Також вона розповіла про ще один книжковий проєкт, який стартував уже після повномасштабного вторгнення росії в Україні.
“Книжки без кордонів — це ще один книжковий проєкт, яким ми почали займатися вже після початку повномасштабного вторгнення, коли зрозуміли, що більшість, наприклад, дітей, які зараз тимчасово перебувають в інших країнах, не змогли взяти з особою українську літературу, українську книжку. І тому наші українські видавці, також наші партнери за кордоном уже випустили і роздали нашим маленьким переселенцям більше ніж 60 тисяч примірників українських дитячих книжок. Я впевнена, що українська книжка має бути там, де мають бути українці, і будемо продовжувати і цей проєкт”, - додала Зеленська.
Як повідомляв Укрінформ, проєкт “Українська книжкова поличка” реалізується спільно Міністерством закордонних справ України, Міністерством культури та інформаційної політики та ДУ «Український інститут книги» під особистим патронатом дружини Президента.
Фото: ОП