18-річний український нападник Микита Сидоренко офіційно поповнив склад херсонського хокейного клубу «Дніпро».

У команді Олександра Бобкіна та Руслана Борисенка форвард виступатиме під 22-м номером, передає Укрінформ.
Хокеїст молодіжної збірної України Сидоренко є вихованцем донецького «Донбаса» і нинішній сезон-2022/23 розпочинав у молодіжній лізі Чехії (U20) - у команді «Динамо-Пардубіце». Перша проба сил у якості легіонера принесла Сидоренку відмінний досвід та 10 (4+6) очок у 20-ти матчах.
Зазначимо, що тренерський штаб «Дніпра» добре знайомий із можливостями Сидоренка по виступам за юнацьку та молодіжну збірні України. Навесні 2022 року на чемпіонаті світу U18 новачок «Дніпра» став найкращим бомбардиром турніру з 10-ма (8+2) очками.
Дебют Сидоренка може відбутися вже 27 січня у київському Палаці спорту, де лідер за втраченими очками «Дніпро» зіграє проти одного з аутсайдерів чемпіонату України - ХК «Київ».
Фото: fhu.com.ua.