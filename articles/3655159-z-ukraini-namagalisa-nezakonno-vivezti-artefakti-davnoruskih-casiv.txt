Київські митники виявили спробу переслати за кордон без дозвільних документів старовинну метальну зброю – вісім автентичних наконечників стріл, виготовлених у період дохристиянської Русі IX-XIV століть.

Як передає Укрінформ, про це Державна митна служба України повідомляє у Фейсбуці.
Предмети з ознаками старовини були виявлені під час перевірки міжнародного поштового відправлення, що прямувало з Києва до Сполучених Штатів Америки.
Мистецтвознавча експертиза, проведена фахівцями Національного музею історії України, підтвердила історичну та культурну цінність знайденої зброї. Практично на всіх артефактах фахівці виявили спроби непрофесійної реставрації.

Зазначається, що підтвердженням автентичності виявлених наконечників є наявність залишків активних продуктів корозії заліза, характерних для подібних предметів археології, що довгий час перебували в землі.
«Відповідно до чинного законодавства України, предмети археології не можуть бути предметами продажу, колекціонування приватними особами та вивозитися за межі держави. Відтак, можна припустити, що наконечники стріл є здобиччю «чорних археологів», – зауважили в ДМС.
Станом на цей час складений протокол про порушення митних правил за ст. 473 (пересилання через митний кордон України у міжнародних поштових та експрес-відправленнях товарів, заборонених до такого пересилання) Митного кодексу України. Виявлені наконечники митники вилучили.
Як повідомляв Укрінформ, у грудні в пункті пропуску «Тиса» (Закарпатська область) прикордонники спільно з митниками не допустили незаконного переміщення з України до Угорщини гвинтокрила КА-26. Його перевозили вантажним автомобілем української реєстрації.