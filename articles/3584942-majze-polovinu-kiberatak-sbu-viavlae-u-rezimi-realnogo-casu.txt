Кіберфахівці Служби безпеки з початку повномасштабного вторгнення нейтралізували майже 3,5 тис. кібератак на електронні системи центральних органів влади та об’єктів критичної інфраструктури України.

Про це йдеться у повідомленні СБУ, передає Укрінформ.
У СБУ повідомили, що із зазначених трьох із половиною тисяч кіберзагроз 1650 кіберзагроз виявлено в режимі «реального часу» за допомогою Системи управління подіями інформаційної безпеки, що створена на базі СБУ.
Встановлено, що переважна більшість російських атак мали на меті або знищити цифрові сервіси, або дестабілізувати роботу стратегічно важливих підприємств енергетичної та транспортної галузей.

До організації і проведення таких диверсій причетні російські спецслужби та підконтрольні їм хакерські угруповання.
Так, у Полтавській області Служба безпеки знешкодила групу хакерів, які діяли в інтересах рф. Зловмисники планували здійснити серію потужних кібератак на електронні системи владних інституцій та об’єкти енергетики.
До складу злочинного угруповання входило четверо хакерів, які спеціалізувалися на проведенні DDos-атак на цифрові інформаційні ресурси.
За це вони одержали гроші через заборонені платіжні системи рф.
Проте кіберпідрозділи СБУ викрили цей задум на етапі підготовки, ідентифікували російських організаторів і затримали безпосередніх «виконавців».
Ще одне хакерське угруповання нейтралізовано у Львові. За вказівкою окупантів хакери масово зламували активні облікові записи інтернет-користувачів з України та Євросоюзу. Таким чином вони отримували доступ до персональних даних громадян.
За даними слідства, агресор використовував зламані акаунти для поширення дезінформації щодо суспільно-політичної ситуації в Україні та ЄС нібито від імені пересічних людей.
Наразі організатору прокремлівської групи хакерів повідомлено про підозру та обрано запобіжний захід у вигляді тримання під вартою.
За всіма викритими фактами підривної діяльності проти України тривають комплексні заходи для притягнення до відповідальності всіх винних осіб.
Як повідомляв Укрінформ наприкінці вересня, із посиланням на Головне управління розвідки Міністерства оборони України, росія готує масовані кібератаки на об’єкти критичної інфраструктури України та її союзників.