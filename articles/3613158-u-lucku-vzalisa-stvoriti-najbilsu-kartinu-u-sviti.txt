У луцькому Музеї сучасного українського мистецтва Корсаків стартував проєкт «Космогонія», в межах якого планують створити найбільшу картину світу.

Про це музей повідомив у Фейсбуці, передає Укрінформ.
У закладі відбулося відкриття проєкту та мистецька акція «Народження народження», яка дасть старт проєкту «Космогонія». За задумом ініціаторів, експозицію музею поповнить найбільше живописне полотно у світі: висота картини має сягати 10 м, ширина 200 м, тобто її площа становитиме 2000 кв. м. Картину сформують орієнтовно з 300 фрагментів, кожен із яких буде окремим, самостійним артоб’єктом.

Над полотном півтора року працюватиме український художник Петро Антип. Робота загалом триватиме понад 3000 годин.
Як зазначається, відвідувачі музею зможуть спостерігати за процесом.

Під час створення найбільшої у світі картини у музеї відбуватимуться різноманітні заходи на тему «Космогонія»: мистецькі імпрези, майстер-класи, пізнавальні лекції, наукові форуми та конференції.
Попередній рекорд у цій сфері належить британському митцю Саші Джафрі - площа його роботи «Подорож людства» становить 1600 кв. м.