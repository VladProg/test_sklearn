Міністр закордонних справ України Дмитро Кулеба проведе більш як 10 переговорів на полях Мюнхенської безпекової конференції, зокрема з держсекретарем США Ентоні Блінкеном та керівником Офісу закордонних справ ЦК Компартії Китаю Ван Ї.

Про це він повідомив у соцмережах, повідомляє Укрінформ.

«Час у Мюнхені використаю по максимуму. Крім участі в заходах Мюнхенської конференції, в мене заплановані більше десяти переговорів. Генеральний секретар НАТО Єнс Столтенберг, держсекретар США Ентоні Блінкен, глава МЗС Бразилії, керівник Офісу закордонних справ ЦК КП Китаю Ван Ї та багато інших», - зазначив міністр.
Кулеба додав, що пріоритетними питаннями будуть пришвидшення постачань вже обіцяної Україні зброї та снарядів і ухвалення в перспективі політичних рішень про надання бойових літаків Україні, членство України в НАТО, реалізація Формули миру Президента Зеленського та майбутнє росії. «Точніше, майбутнє Європи та світу без агресивної росії», - підкреслив глава МЗС.
Як повідомлялося, Мюнхенська безпекова конференція пройде 17-19 лютого. Загрози світовій безпеці, особливо у світлі агресії росії проти України, будуть головною темою конференції цього року.
Фото: МЗС України