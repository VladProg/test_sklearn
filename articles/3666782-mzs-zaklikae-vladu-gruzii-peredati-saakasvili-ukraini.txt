Міністерство закордонних справ України закликало владу Грузії припинити зводити політичні рахунки з громадянином України Міхеілом Саакашвілі, гарантувати дотримання його прав та передати його Україні.

Про це йдеться у коментарі зовнішньополітичного відомства щодо засідання Тбіліського міського суду у справі Саакашвілі, повідомляє Укрінформ.
МЗС висловило розчарування рішенням Тбіліського міського суду відхилити клопотання захисту громадянина України Міхеіла Саакашвілі щодо відстрочки або його звільнення від покарання у зв’язку із тяжким станом здоров’я. Зокрема, суд не взяв до уваги висновок лікарів про тяжкість захворювання Саакашвілі, а також відмовив у переведенні його за кордон для лікування.
"Влада Грузії має негайно припинити зводити політичні рахунки з українським громадянином, гарантувати дотримання його прав та передати його Україні. МЗС України продовжуватиме захищати інтереси громадянина України Міхеіла Саакашвілі, який має бути звільнений", - наголосили у зовнішньополітичному відомстві.
Як повідомлялося, Тбіліський міський суд 6 лютого не задовольнив клопотання про відтермінування покарання чи звільнення третього президента Грузії громадянина України Міхеїла Саакашвілі за станом здоров'я. На думку суду, поданий звіт про стан здоров'я Саакашвілі не містить достовірної інформації про тяжкість його хвороби і не може бути підставою для відтермінування відбування покарання.
Громадянина України Міхеіла Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунуто обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.
Стаття за незаконний перетин кордону Грузії передбачає до п'яти років позбавлення волі.
Україна офіційно визнала Саакашвілі потерпілим у справі про неналежне поводження в ув'язненні.
1 лютого 2023 року під час пресконференції з Президентом Австрії Александером ван дер Белленом у Києві Президент України Володимир Зеленський продемонстрував фотографії Саакашвілі й висловив переконання, що влада Грузії його публічно катує і вбиває.