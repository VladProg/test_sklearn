Посол Франції в Україні Етьєн де Понсен вважає, що у новій геополітичній реальності, яка настане після перемоги України у війні, все одно доведеться мати справу з росією.

Таку думку дипломат висловив в інтерв’ю Укрінформу.
Де Понсен нагадав, що президент Еммануель Макрон неодноразово заявляв, що Франція підтримуватиме Україну до перемоги, аби допомогти відновити її територіальну цілісність у міжнародно визнаних кордонах. За його словами, саме Україна визначатиме, що саме слід розуміти під перемогою, «здобутою, звичайно, на полі бою».
«Після перемоги насправді буде фаза миру, і нашим спільним завданням буде міркувати про нову організацію мирного співіснування на Європейському континенті й забезпечення умов безпеки у майбутньому. Тобто на той момент постане нова реальність. Але, я вважаю, нам треба буде змиритися, що у цій новій реальності буде присутня росія, і нам доведеться мати з нею справу», – сказав посол.
Як повідомлялося, президент Франції Еммануель Макрон заявив 18 лютого, що хоче перемоги України у війні, але не виступає за повний розгром росії.