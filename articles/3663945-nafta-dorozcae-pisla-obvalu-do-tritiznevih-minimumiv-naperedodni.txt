Ціни на нафту активно зростають у четвер, 2 лютого, відновлюючись після падіння до мінімумів за три тижні напередодні на даних про чергове зростання запасів палива в США.

Як передає Укрінформ, про це повідомляє enkorr.


Ф'ючерси на Brent подорожчали на лондонській біржі ICE Futures на $0,71 (0,86%), до $83,55 за барель. За підсумками торгів у середу ці контракти здешевшали на $2,62 (3,1%), до $82,84 за барель.


Березневі ф'ючерси на WTI на цей час піднялися в ціні на Нью-Йоркській товарній біржі (NYMEX) на $0,76 (0,99%), до $77,17 за барель. За попередню сесію контракт здешевшав на $2,46 (3,1%), до $76,41 за барель, мінімуму з 10 січня.


Міненерго США повідомило, що запаси нафти в країні минулого тижня збільшилися на 4,14 млн барелів. Зростання показника фіксується протягом шести тижнів поспіль. Опитані Bloomberg аналітики очікували на зниження запасів нафти на 1 млн барелів.


Товарні резерви бензину зросли на 2,58 млн барелів, дистилятів – на 2,32 млн барелів. Експерти чекали збільшення запасів бензину на 2 млн барелів й скорочення запасів дистилятів – на 1,5 млн.


«Дані Міненерго вказали на несподіване зростання запасів усіх видів палива. Слабкість нафтового ринку може тривати, і додаткові зниження стануть можливістю для відкриття довгих позицій», – сказав керуючий партнер Tyche Capital Advisors Тарік Захір.


У середу стало відомо, що міністри моніторингового комітету ОПЕК+ (JMMC), розглянувши дані з видобутку за листопад і грудень 2022 року, рекомендували не змінювати квот на нафтовидобуток. Наступне засідання JMMC заплановано на 3 квітня 2023 року.


Ключовою подією для світових ринків стало перше цього року засідання Федеральної резервної системи. Федрезерв очікувано підвищив ключову процентну ставку на 25 базисних пунктів і повідомив, що чекає на нові підвищення ставки з метою повернення інфляції до цільового рівня в 2%.