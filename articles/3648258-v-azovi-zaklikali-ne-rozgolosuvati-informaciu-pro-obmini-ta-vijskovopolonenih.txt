Патронатна служба «Янголи Азову» закликає не оприлюднювати жодної інформації стосовно обмінів чи полонених, наголошуючи, що публікації на цю тему значно погіршують умови перебування українських захисників у полоні.

Як передає Укрінформ, про це організація повідомляє в Телеграмі.
Так, зазначається, що «Янголи Азову», як й інші військові структури, часто не публікують інформацію про обміни полоненими, особливо щодо делікатних моментів – конкретних цифр, підрозділів, фотографій тощо.
«Процес перемовин з росією – вкрай важкий. Ворог постійно зриває їх, в останній момент змінює свою позицію, іншим чином заважає обмінам», – зауважили у службі.
Наголошується, що будь-які необережні дії та будь-яка невчасно опублікована інформація можуть нашкодити захисникам, які досі перебувають на непідконтрольній Україні території.
Зокрема, інформаційна тиша може бути умовою обміну. У подібному випадку будь-яка публікація зриває наступні обміни.
«Патронатна служба звертається до активістів, журналістів, волонтерів, родичів полонених та самих бійців: не публікуйте жодної інформації стосовно обмінів чи полонених. Якщо є потреба – зверніться до нашої служби, ми завжди готові допомогти», – наголосили в організації.
Також у службі просять не «атакувати» питаннями бійців, які щойно повернулися з полону, оскільки вони багато місяців перебували в інформаційному вакуумі, не маючи жодної інформації про побратимів і перебіг війни, тож ще не знають, що може нашкодити.
«Ще раз наголошуємо – будь-які дані, отримані від бійців, що вийшли з полону, не можна розголошувати в засобах масової інформації, соцмережах і будь-яким іншим способом. Публікації на цю тему значно погіршують умови перебування в полоні», – підкреслили в патронатній службі.
Як повідомляв Укрінформ, за 2022 рік з російського полону вдалося визволити 1596 людей.
Фото: СБУ, ілюстративне