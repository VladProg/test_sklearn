Міжнародне агентство з атомної енергії планує випустити звіт про безпечність води, яка використовувалася для охолодження палива на з АЕС «Фукусіма-1», до початку її скидання в океан навесні 2023 року.

Про це повідомляє NHK, передає Укрінформ.
Зазначається, що МАГАТЕ перевіряє безпечність відпрацьованої води на основі міжнародних стандартів на запит уряду Японії.
«Група експертів МАГАТЕ провела в Японії п'ятиденну інспекцію, яка розпочалася у понеділок. Вони оглянули атомну електростанцію й зустрілися з офіційними особами уряду та оператором АЕС, електроенергетичною компанією Токіо Денрьоку», - йдеться в повідомленні.

Фото: nhk.or.jp

На підсумковій пресконференції очільник Департаменту ядерного захисту та безпеки МАГАТЕ Густаво Карузо повідомив, що група проаналізувала технічні аспекти проєкту в умовах прозорості. Він сказав, що агентство зможе провести оцінку, яка «забезпечить відчуття безпеки не тільки для Японії, а й і для всієї міжнародної спільноти, включаючи сусідні Південну Корею та Китай».
За інформацією NHK, МАГАТЕ також повідомило, що планує провести ще один раунд інспекцій у Японії в середині січня, а потім опублікувати всеосяжний звіт до запланованого скидання обробленої води.
Як повідомлялося, наприкінці минулого року компанія-оператор АЕС «Фукусіма-1» презентувала Комісії з ядерного регулювання Японії план скидання відпрацьованої води у море.
Ідеться про величезні обсяги води, яка використовується для охолодження розплавленого ядерного палива. Вона обробляється з метою видалення більшості радіоактивних матеріалів та поміщається на зберігання у контейнери на території АЕС.
Нагадаємо, у березні 2011 року біля північно-східного узбережжя Японії стався землетрус, який спричинив цунамі. Гігантська хвиля накрила АЕС «Фукусіма-1», що призвело до наймасштабнішої аварії з моменту катастрофи на Чорнобильській АЕС у 1986 році.