Виконавиця головної ролі у стрічці Марини Ер Горбач «Клондайк» Оксана Черкашина отримала нагороду на Міжнародному кінофестивалі у Палм-Спрінгз (США).

Про це повідомляє пресслужба Державного агентства з питань кіно, передає Укрінформ.

"Акторка здобула нагороду у категорії «Найкраща жіноча роль у міжнародному фільмі» за роль Ірки у стрічці «Клондайк» Марини Ер Горбач", - йдеться у повідомленні.
Фільм «Клондайк» представляла режисер. «Мене сильно вразила реакція глядачів. Було багато запитань про Україну та роботу над стрічкою, але справжньою несподіванкою стало те, як сильно фільм зачепив глядачів спогадами про досвід еміграції, депортації, вимушеного переселення і попри все — бажанням жити», - зауважила Марина Ер Горбач.
Кінофестиваль у Палм-Спрінгз є одним із найзнаковіших у світі і щороку у січні відзначає найкращі міжнародні фільми. У попередні роки FIPRESCI prize для найкращої акторки на Palm Springs IFF отримували Йоанна Куліг («Холодна війна»), Агата Руссель за головну роль у «Титані», Ізабель Юпер («Elle»).
Як повідомлялося, «Клондайк» буде повторно показано на Sundance Film Festival у програмі знакових фільмів останніх років.