Оператори систем розподілу (обленерго) продовжують застосовувати графіки відключень в Україні через те, що наразі залишається значний дефіцит потужності в енергосистемі – 4,5 тис. МВт.

Про це повідомив голова Комітету ВР з питань енергетики та ЖКП Андрій Герус, передає Укрінформ з посиланням на пресслужбу парламенту.
«Станом на сьогодні виробництво електроенергії в Україні становить близько 12 тис. МВт, дефіцит потужності залишається суттєвим - на рівні 4,5 тис. МВт. У зв’язку з цим, оператори систем розподілу (обленерго) продовжують застосовувати графіки відключень», - зазначив Герус.
За його словами, енергетична система перебуває під постійною загрозою обстрілів. Відповіддю на цю загрозу має бути створення мережі розподіленої генерації електроенергії.
Вона має складатися з сотень малих електростанцій, що допоможе нашій енергосистемі диверсифікувати генерацію і убезпечити енергетичні об’єкти від масштабних пошкоджень.
«Мова може йти про сотні мегават нових потужностей. Такі малі електростанції можуть запускати муніципалітети, приватні та державні підприємства», - уточнив Герус, додавши, що досягнення стійкості енергетичної системи та підвищення її гнучкості має стати основною ціллю для України.
Як повідомлялось, внаслідок 13 ракетних та 15 дронових атак завдано суттєвих пошкоджень об’єктам високовольтної мережі та електростанціям. Енергосистема досі відновлюється після попередніх серій ворожих ракетних обстрілів, які спричинили пошкодження енергоблоків.
Виробництво електроенергії на працюючих електростанціях не може повністю покрити споживання. Понад 10 ГВт основних встановлених потужностей недоступні українській енергосистемі і знаходяться під контролем ворога. Це найбільша в Україні та Європі Запорізька АЕС, Запорізька ТЕС, Луганська ТЕС, Вуглегірська ТЕС, Каховська ГЕС.