У Львові відбувся форум "Музей української перемоги" у межах виставки цифрової спадщини, де обговорили збереження культурного та історичного надбання України.

Про це повідомляє пресслужба Міністерства культури та інформаційної політики, передає Укрінформ.
"Спільно з партнерами ми працюємо над створенням платформи, на якій розмістимо 3D та скановані моделі вітчизняних об’єктів культурної спадщини. Окрім цього, плануємо реалізувати національному платформу культурної спадщини нерухомих пам’яток України", - сказала заступниця очільника МКІП Анастасія Бондар.
Вона підкреслила, що оцифрування пам'яток необхідне для майбутньої відбудови та відновлення України. За її словами, наразі від ворожих обстрілів постраждали майже 600 об'єктів нерухомої культурної спадщини.
Заразом директор Італійського інституту культури Едуардо Крізафулі наголосив, що Європейський Союз надасть необхідну допомогу українській спадщині.
"Ворог намагається стерти вашу ідентичність, саме тому весь світ об’єднується навколо України, аби допомогти зберегти вашу культуру спадщину. Європейський Союз готовий допомагати Україні на всіх фронтах її нелегкої боротьби", - наголосив він.
Як повідомлялося, МКІП закликає долучитися до відновлення дитячої музичної школи в Балаклії на Харківщині.