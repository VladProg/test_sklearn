Вийшла книга «Очі Маріуполя», де зібрано понад сотню історій військових, які боронили місто. Кошти від продажів книги спрямують на підтримку сімей, які втратили своїх рідних під час оборони приморського міста.

Як передає Укрінформ, про це повідомила в Телеграмі Маріупольська міська рада.
«Очі Маріуполя». Під такою назвою вийшла книга, в якій зібрана понад сотня історій військових, які боронили наше місто… Кошти, зібрані від продажів, підуть, зокрема, у Фонд Асоціації родин захисників "Азовсталі" та будуть спрямовані на підтримку сімей, які втратили своїх Героїв під час оборони Маріуполя», - йдеться у повідомленні.
Зазначено, що авторка книги – Анастасія Дмитрук, яка написала відомий вірш «Ніколи ми не будемо братами».

У виданні зібрано багато фотографій, уривків з переписок та дзвінків, історій героїчних оборонців, а також малюнків, які присвячували їм кохані та митці з усієї країни та на вірші самої Анастасії.
Авторка книги підкреслила, що «ця книга - відбиток історії, що творилася у нас на очах, живий нерв, сплетений з телефонних розмов, які чули стіни зруйнованої «Азовсталі», з повідомлень, які надсилалися з оточеного гарнізону, з почуттів, застиглих у лініях малюнків коханих».

Як повідомлялося, українські військові понад 80 днів тримали оборону Маріуполя. 16 травня 2022 року розпочалась евакуація захисників із заблокованого російськими загарбниками заводу «Азовсталь», що тривала кілька днів.
21 вересня в результаті обміну вдалося повернути з російського полону понад 200 українських захисників, а також десятьох іноземців, які воювали на боці Збройних сил України. Зокрема, з полону повернули захисників Маріуполя, серед яких командир полку «Азов» Денис Прокопенко («Редіс»), його заступник Святослав Паламар («Калина»), командир 36-ї бригади морської піхоти Сергій Волинський («Волина»), старший сержант 36-ї бригади Михайло Діанов, пресофіцер полку «Азов» Дмитро Козацький («Орест»), голова патрульної поліції Маріуполя Михайло Вершинін, медик Катерина Поліщук («Пташка») та інші.
Ілюстрований литовський журнал VALSTYBĖ, який висвітлює політичні та економічні теми, назвав "Людьми 2022 року" оборонців Маріуполя, зокрема бійців полку "Азов".
Фото: Телеграм Маріупольської міської ради