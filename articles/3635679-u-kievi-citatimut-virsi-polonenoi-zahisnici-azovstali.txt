У Києві в суботу, 17 грудня, відбудуться літературні читання творів маріупольської поетеси, доброволиці полку "Азов", військовополоненої Вікторії Суботіної (Карпиленко).

Про це повідомила у Фейсбуці організаторка події Вікторія Рогожина, передає Укрінформ.
"Запрошуємо на літературні читання віршів маріупольської письменниці Валерії Суботіної (Карпиленко), доброволиці полку «Азов», української військовополоненої", - йдеться у поширеному нею пресрелізі.
Валерія — маріупольська поетеса, журналістка, кандидатка наук із соціальних комунікацій, у минулому випускниця й викладачка Маріупольського державного університету, яка разом з “Азовом” захищала рідний Маріуполь. Зі своїм коханим Андрієм Суботіним вона одружилася 5 травня, в день народження полку «Азов», у бункері “Азовсталі”, а 7 травня — стала вдовою. На сьогодні вона понад пів року перебуває в полоні.
Друзі Валерії задумали творчий захід, присвячений перевиданню поетичної збірки "Квіти і зброя", яку письменниця в 2021 році презентувала в Маріуполі й Києві. Зі слів самої Валерії, збірка написана нею під час служби в добробаті, в полку “Азов” (2015-2016 рр.), і пізніше, з 2017 по 2020 р., в Донецькому прикордонному загоні.
Читання відбудуться о 14.00 у Синій залі Будинку кіно (Київ, вул. Саксаганського, 6). Серед запрошених гостей - народний артист України, лауреат Національного конкурсу кобзарського мистецтва ім. Г. Китастого Тарас Компаніченко.
Фото: Дмитро «Орест» Козацький