Правоохоронці повідомили про підозру колишньому ректору столичного університету, який незаконно нарахував собі премії на 1,3 млн грн.

Як передає Укрінформ, про це Київська міська прокуратура повідомляє у Телеграмі.
«Київською міською прокуратурою повідомлено про підозру колишньому ректору одного із провідних вищих навчальних закладів у заволодінні державними коштами в особливо великих розмірах (ч. 3, ч. 4, ч. 5 ст. 191 Кримінального кодексу України)», - ідеться в повідомленні.
Згідно з матеріалами слідства, протягом 2018-2020 років ректор столичного університету з метою заволодіння бюджетними коштами надавав своїм підлеглим вказівки безпідставно нараховувати йому премії.
В результаті цього посадовець незаконно отримав понад 1,3 млн грн бюджетних коштів.
«Обставини, які стали предметом досудового розслідування, були виявлені в ході проведення аудиту Міністерством освіти і науки України та підтверджені спеціалістами Державної аудиторської служби України та висновками судових експертиз», - сказано в повідомленні.
Як повідомляв Укрінформ, у листопаді 2022 року за одержання хабаря у 160 тис. грн за оренду концертної зали затримано посадовців Національної музичної академії України ім. П.І. Чайковського.