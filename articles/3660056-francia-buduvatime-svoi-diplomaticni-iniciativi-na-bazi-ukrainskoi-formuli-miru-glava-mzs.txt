Франція підтримує запропоновану Президентом Володимиром Зеленським Формулу миру з десяти кроків і будуватиме свої дипломатичні ініціативи на її базі.

Про це заявила міністр закордонних справ Франції Катрін Колонна на спільній з главою МЗС України Дмитром Кулебою пресконференції в Одесі, повідомляє кореспондент Укрінформу.
«На саміті G20 Президент Зеленський презентував свою Формулу миру з десяти пунктів. Франція надає всіляку підтримку цій українській ініціативі. Це підтвердив Президент Макрон у недавній розмові (24 січня - ред.) з Президентом Зеленським. Саме на базі цієї формули і цього плану ми будемо розбудовувати наші дипломатичні ініціативи, зокрема напередодні сумної річниці початку війни», - сказала Колонна.
Очільниця МЗС Франції поінформувала, що під час перемовин з українським колегою йшлося про те, як боротися з російськими наративами, які «все перевертають з ніг на голову, знімають з себе відповідальність і маніпулюють іншими».
«Але факти є фактами: у цій війні є агресор, і є жертва агресії. Це росія самовільно вирішила здійснити агресію проти свого сусіда – незалежної вільної країни. Вже рік триває ця війна, в якій не дотримуються жодні правила, в тому числі закони війни, і ми абсолютно чітко знаємо, хто за це відповідальний», - зауважила міністр закордонних справ Франції.
Вона запевнила, що Франція продовжуватиме підтримку України в усіх напрямках – гуманітарному, військовому, економічному, дипломатичному і політичному, робитиме це «швидше і більше» доки Україна не відновить свою територіальну цілісність і суверенітет.
Як повідомлялося, Президент Володимир Зеленський обговорив у телефонній розмові 24 січня з Президентом Франції Еммануелем Макроном дипломатичні кроки для припинення війни і неприпустимість допуску російських спортсменів на Олімпійські ігри у Парижі у 2024 році.
Міністр закордонних справ Франції Катрін Колонна у четвер, 26 січня, перебуває з візитом в Одесі.