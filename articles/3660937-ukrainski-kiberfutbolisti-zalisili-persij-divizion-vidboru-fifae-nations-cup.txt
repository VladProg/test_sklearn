Збірна України з електронного футболу в дисципліні FIFA завершила другий ігровий тиждень кваліфікації чемпіонату світу - FIFAe Nations Cup 2023.

Українська команда змагається в раунді плей-ін, матчі якого відбуваються у форматі 2vs2 на платформі PS5 і, розпочавшись у грудні 2022-го, триватимуть до березня 2023 року, передає Укрінформ.
Олександр CIG Grishay Гришай та Андрій CIG ST92 Шакалов, які представляють Україну, розпочали ігровий день із фіаско в поєдинку з командою Ізраїлю - 0:4.
У наступних зустрічах «синьо-жовті» грали значно впевненіше, проте їм не вдалося зламати насичений захист бельгійців (0:0) та втримати перемогу у грі з французами (3:3).
Насамкінець українці вдруге перемогли другу команду світу у FIFA - збірну Польщі (2:0). Але, на жаль, нашим хлопцям не вистачило очкового запасу, щоб залишитися серед когорти найсильніших.
Матчі третього ігрового тижня плей-ін FIFAe Nations Cup 2023 збірна України проведе в другому дивізіоні, а поєдинки пройдуть 2-3 березня.
Фото: uaf.ua.