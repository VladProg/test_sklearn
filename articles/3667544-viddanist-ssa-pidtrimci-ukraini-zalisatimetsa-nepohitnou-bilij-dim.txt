Адміністрація США підтвердила, що відданість Америки підтримувати Україну до кінця та захищати демократичні цінності у світі залишатиметься непохитною.


Про це заявила в середу під час пресбрифінгу для журналістів речниця Білого дому Карін Жан-П’єр, передає власний кореспондент Укрінформу.
«Ви бачили це по нашій допомозі у сфері безпеки, яку ми надавали впродовж минулого року, ви бачили це в тому, як президент (Байден – ред.) зміг посилити альянси, наші партнерські зв’язки по всьому світу», - зауважила представниця Білого дому.
Вона підкреслила, що Сполучені Штати й надалі дотримуватимуться взятих на себе зобов’язань на підтримку України.
«Ми допомагатимемо українцям обороняти й захищати їхню країну стільки, скільки потрібно»,- підкреслила Карін Жан-П’єр.
Як повідомляв Укрінформ, у вівторок Джо Байден виступив зі зверненням «Про стан держави», у якому приділив увагу захисту України від російської агресії. Він зокрема зазначив, що вторгнення рф стало випробуванням також для Америки і для всього демократичного світу. За його словами, Сполучені Штати дали гідну відповідь та підтвердили своє глобальне лідерство.