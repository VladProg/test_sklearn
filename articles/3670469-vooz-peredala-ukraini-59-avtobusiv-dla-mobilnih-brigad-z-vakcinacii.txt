Представництво ВООЗ в Україні за підтримки Європейського Союзу передало Міністерству охорони здоров’я України 59 автобусів, для мобільних виїзних бригад з вакцинації.



Про це повідомляє Міністерство охорони здоров’я, передає Укрінформ.
«Під час повномасштабного вторгнення росії в Україну кампанія з вакцинації не зупинялась жодного дня. Дякуючи партнерам, передані автобуси потужно допоможуть регіональним центрам контролю та профілактики хвороб посилити рутинну імунізацію та охопити якомога більше людей щепленнями проти COVID. Особливий фокус буде спрямовано на ВПО, маломобільних людей та людей, які живуть у важкодоступних регіонах», - сказав заступник міністра охорони здоров’я, головний державний санітарний лікар Ігор Кузін.


Автобуси будуть укомплектовані мобільними виїзними командами та їздитимуть усіма регіонами, підконтрольними уряду України, для здійснення вакцинації проти інфекційних захворювань, зокрема COVID-19, кору та дифтерії, з особливим акцентом на внутрішньо переміщених особах, уразливих групах населення, в т. ч. людях похилого віку та людях із хронічними захворюваннями, а також усіх, хто проживає у віддалених і важкодоступних районах.

Як зазначається, за даними Європейського регіонального бюро ВООЗ, з 35 мільйонів доз вакцин проти COVID-19, поставлених у країну з початку пандемії, лише 4 мільйони (11%) доз були введені після 24 лютого 2022 року. Окрім цього, також існують проблеми з проведенням рутинної імунізації, зокрема проти кору та дифтерії.

За даними МОЗ, завдяки підтримці ВООЗ у партнерстві з ЄС та USAID з квітня по грудень 2022 року послугами з виїзної імунізації, які включали вакцинацію та інформацію про те, як надолужити необхідну вакцинацію, щоб запобігти спалахам інфекційних захворювань, було охоплено до 400 000 людей у 1 500 місцях восьми регіонів.
Вакцини проти COVID-19 та планові вакцини надаються державними закладами охорони здоров’я по всій Україні та вводяться відповідно до глобальних рекомендацій та національного календаря щеплень. Вакцини доступні та вводяться в країні безоплатно.
Подаровані автобуси МОЗ розподілить між усіма обласними центрами контролю та профілактики хвороб.
Фото: МОЗ