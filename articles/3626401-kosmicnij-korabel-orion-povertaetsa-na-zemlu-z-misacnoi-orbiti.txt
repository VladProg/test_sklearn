Космічний корабель Orion, який NASA запустила на орбіту Місяця в рамках місії Artemis 1 у середині листопада, вже направляється на Землю.

Як передає Укрінформ, про це повідомляє Space.com.
Повернення Orion на планету розпочалося майже о півночі в ніч на п'ятницю, 2 грудня, за київським часом.
Якщо все піде за планом, то його приводнення у Тихому океані поблизу узбережжя американського штату Каліфорнії слід очікувати вже 11 грудня.

Зазначається, що NASA і ВМС США вже розпочали підготовку до операції з порятунку космічної капсули, яка ознаменує завершення місії Artemis 1.
Як повідомляв Укрінформ, корабель Orion стартував о 1:47 за місцевим часом 16 листопада з космодрому на мисі Канаверал. Невдовзі після цього він досяг орбіти Землі, а через 87 хвилин після старту Orion здійснив маневр, щоб перейти на траєкторію Місяця.

У понеділок, 21 листопада, Orion максимально наблизився до Місяця – на відстань 130 кілометрів, щоб гравітаційним маневром прискоритися на зворотньому шляху до Землі. Таке досить близьке наближення було викликано тим, що космічний апарат та його три тестові муляжі перебували на зворотному боці Місяця.
Місія розроблена як льотне випробування ракети Space Launch System, космічного корабля Orion і відповідних наземних систем управління перед місіями Artemis 2 і 3, запланованими на 2024 і 2025 роки відповідно.
Кінцевою метою місії є повернення людини на Місяць.