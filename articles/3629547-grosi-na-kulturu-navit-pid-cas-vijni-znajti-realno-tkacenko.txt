Гроші на підтримку та розвиток культури й креативних індустрій навіть під час війни знайти важко, але можливо, вважає міністр культури та інформаційної політики Олександр Ткаченко.

Таку думку він висловив під час панельної дискусії на щорічному форумі "Креативна Україна", повідомляє кореспондент Укрінформу.
"Подивіться на країни, які обрали для себе сферу креативних індустрій та культури за основу (чи якщо не основу, то один з головних акцентів) у сфері національної безпеки, в тому числі збереження національної спадщини: Франція, Італія, Польща, Велика Британія. Це все провідні країни світу, де акцент політичний, в тому числі, є і на сфери креативних індустрій та сферу культури. Це неправда, що під час війни неможливо знайти такі кошти. Знайдені були кошти і на УІК, і на УКФ. Звісно, це не ті кошти, які були до війни, але це принаймні сигнал для наших західних партнерів, що держава теж приділяє увагу цій сфері", – сказав Ткаченко.
За його словами, якщо країна сама шукає шляхи для підтримки та розвитку, то й звертаючись по допомогу до міжнародних партнерів, матиме більше шансів на таку допомогу.
"Але без політичного вибору ми можемо довго говорити, спиратися на якісні дослідження Київської школи економіки, говорити про бренди, просувати їх, а віз й досі буде там", – сказав глава МКІП.
Урядовець наголосив на важливості інвестування в креативні індустрії. При цьому запрошувати інвестувати варто не тільки країни, а й приватний сектор. "Такі, які готові вкладати від мільйона до десяти, вони вже готові під час війни вкладати ці кошти. В першу чергу, що таке "від мільйона до десяти"? Це якраз сфера середніх та малих підприємств і тут якраз креативні індустрії найбільш захищені з точки зору безпеки, адже креативні індустрії – це голови, руки та ноги. Це не обов'язково якість великі інфраструктурні проєкти. І коли ми говоримо про це, такі можливості на сьогодні існують. Треба користуватися цим", – підкреслив Ткаченко.
Як повідомляв Укрінформ, щорічний міжнародний форум "Креативна Україна" розпочав свою роботу у Києві. Цього разу він присвячений темі, яка стосується ролі креативних індустрій та культури України в сучасних реаліях. Форум є найбільшою у Східній Європі платформою для обговорення напрямків державної політики у сфері культури та креативних індустрій. Щороку подія збирає кількадесят спікерів із понад 10 країн світу.