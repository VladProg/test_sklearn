Рішення рф про призупинення своєї участі в Договорі з США про скорочення і обмеження стратегічних наступальних озброєнь, оголошене сьогодні, є черговим провокаційним кроком з боку держави-агресорки.

Про це йдеться у коментарі речника Міністерства закордонних справ України Олега Ніколенка, повідомляє Укрінформ.
У ньому наголошується, що рф продовжує свідому руйнацію існуючої архітектури ядерного роззброєння і нерозповсюдження ядерної зброї.
"Підриваючи один із найважливіших міжнародних договорів у сфері контролю за ядерною зброєю, росія робить черговий зухвалий виклик світовому співтовариству, підтверджує свою злочинну природу та подальші агресивні наміри щодо знищення міжнародного миру і безпеки", - зауважують у МЗС.
На думку міністерства, риторика москви щодо можливості застосування ядерної зброї є неприйнятною і ставить під загрозу безпеку всього світу.
Насамкінець відомство закликало міжнародну спільноту надати рішучу відповідь на агресивну поведінку росії, вжити термінових спільних заходів з метою упередження і протидії будь-яким формам ядерного шантажу з боку держави-терористки.
Як повідомлялося, очільник росії володимир путін у зверненні до федеральних зборів рф 21 лютого заявив, що росія призупиняє участь у договорі про стратегічні наступальні озброєння, тобто про обмеження ядерних озброєнь рф та США.
Фото: Марія Ковальчук