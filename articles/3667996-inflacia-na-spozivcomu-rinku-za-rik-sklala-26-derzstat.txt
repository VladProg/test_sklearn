Інфляція на споживчому ринку України в січні 2023 року порівняно з груднем 2022 року становила 0,8%, порівняно із січнем торік ціни зросли на 26,0%.

Як передає Укрінформ, про це повідомили в Державній службі статистики.
Зазначається, що ціни на продукти харчування та безалкогольні напої в січні зросли на 1,4%. Найбільше (на 6,4% та 4,4%) подорожчали овочі та фрукти. На 2,0–0,5% збільшилися ціни на яйця, молоко, безалкогольні напої, хліб, масло, м'ясо та м'ясопродукти, сири, соняшникову олію. Водночас на 3,3–0,2% подешевшали продукти переробки зернових, рис, сало, цукор.
Ціни на алкогольні напої та тютюнові вироби підвищилися на 0,8%, у т.ч. на тютюнові вироби – на 1,2%, алкогольні напої – на 0,5%.
Одяг і взуття подешевшали на 5,1%, зокрема, одяг – на 5,9%, взуття – на 4,2%.
Зростання цін у сфері охорони здоров’я на 1,2% відбулося насамперед за рахунок подорожчання амбулаторних послуг на 2,5% та послуг лікарень – на 2,3%.
Ціни на транспорт знизилися на 0,1% через здешевлення пального та мастил на 2,0%. Водночас на 3,2% подорожчав проїзд у залізничному пасажирському транспорті.
Подорожчання послуг освіти на 1,1% головним чином зумовлене зростанням плати за утримання дітей у дошкільних закладах на 11,2%.
Як повідомляв Укрінформ, споживча інфляція в Україні за підсумками 2022 року становила 26,6%, це менше за ті цифри, які озвучували в першій половині минулого року. Уряд очікує, що у 2023 році валовий внутрішній продукт України (ВВП) може зрости на 1%, при цьому інфляція має уповільнитись до 22,5%.