На 56-му чемпіонаті світу з біатлону в Обергофі (Німечччина) відбулася жіноча гонка переслідування на 10 км з чотирма вогневими рубежами.

«Золото» виграла Жюлья Сімон з Франції, яка з одним колом штрафу подолала дистанцію за 32 хвилини 00,8 секунди, передає Укрінформ.
«Срібло» дісталося переможниці спринту німкені Деніз Херрманн-Вік (4 промахи), яка поступилася лідерці 27 секунд, «бронзу» із 38-секундним відставанням завоювала норвежка Марте Олсбю Ройселанд (3).
Кращою серед українок стала Юлія Джима. Стартувавши 29-ю, киянка з одним колом штрафу фінішувала 14-ю.
Олена Білосюк (4) посіла 48-е місце, Анастасія Меркушина (3) - 49-е.

Загалом на старт вийшли 60 біатлоністок.
О 16.30 розпочнеться чоловіча гонка переслідування на 12,5 км за участю українців Дмитра Підручного, Антона Дудченка, Богдана Цимбала та Артема Прими.
ЧС-2023 з біатлону триватиме до 19 лютого.
Фото: Getty Images.