Анонсовано програму та формат Київського міжнародного кінофестивалю "Молодість", який відбудеться протягом 1-7 грудня.

Про це повідомили під час пресконференції до початку 51-го КМКФ "Молодість", передає Укрінформ.
"Цей фестиваль відповідає меседжу про те, що культура живе та розвивається під час війни, що вона є частиною світової кінокультури. А з іншого боку, ми прагенмо надати можливість глядачам трохи переключитися від новин на серйозне кіно, тому це не зовсім розвага", - сказав художній керівник фестивалю Андрій Халпахчі.
Він зазначив, що цьогорічний формат буде скромнішим, аніж у минулі роки. За його словами, довелося залишити лише головний міжнародний конкурс, відмовившись від програм документального кіно, фільмів для дітей, а також від програми "Сонячний зайчик".
"Національний конкурс було проведено в Гамбурзі. Ми повторимо нагородження наших лауреатів, водночас проведемо позаконкурсні покази", - додав Халпахчі.
Фестиваль стартує в кінотеатрі "Жовтень" з 1 грудня й триватиме до 3 числа, а надалі - із 4 по 7 грудня - відбудеться неофіційна частина фестивалю - "глядацькі дні".
Організатори підкреслили, що 3 грудня міжнародне журі, яке вже долучилося до перегляду фільмів, назве переможців кінофестивалю. Цього року стрічки оцінюватимуть українські та зарубіжні фахівці, зокрема, гендиректор Українського інституту Володимир Шейко, фестивальна кураторка зі США Дорота Лех, філософ і журналіст Мішель Ельчанінофф й український продюсер фільмів і серіалів Терентьєв. Головуватиме - виконавча директорка Берлінале Маріетт Різенбек.
Халпахчі підкреслив, що грошові призи передбачено лише в національному конкурсі, а саме: 100 тис. грн за кращий повний метр і 60 тисяч за короткометражний фільм. Нагородою у міжнародному конкурсі стане срібна позолочена статуетка оленя з діамантовими очима.
"Коли наші кінематографісти шукають гроші за кордоном, нелогічно наших спонсорів просити надати грошові призи іноземним фільмам", - пояснює Халпахчі.
Як зазначив програмний координатор фестивалю Віктор Глонь, під час конкурсу презентують студентські фільми, повні та короткі метри.
"Акцент у повнометражних фільмах саме на українському кіно: із десяти стрічок - чотири українських", - підкреслив Глонь.
За його словами, будуть представлені стрічки українських режисерів, які вже були відзначені на багатьох міжнародних фестивалях. Зокрема, будинок "Слово" Тараса Томенка, "Я і Фелікс" Ірини Цілик, "Памфір" Дмитра Сухолиткого-Собчука, а також "Бачення метелика" Максима Наконечного. Інші шість фільмів географічно охоплюють Польщу, Пакистан, Бразилію, США.
Позаконкурсна програма буде скорочена, як і "Скандинавська панорама", яка міститиме чотири фільми, що вдвічі менше, аніж у минулі роки. Також Глонь анонсував чотири фільми - переможці інших фестивалів. Для поціновувачів кіноекспериментів покажуть програму "Форма", яка у цьому році святкує п'яту річницю. Окремо презентують українські прем'єри.
"Ми пишаємося двома фільмами з цієї секції - "Покуть" Андрія Кокури та "З любов'ю, Лука" Вадислава Марисика, які були зняті 18-річними режисерами за власний кошт", - сказав Глонь.
Київський міжнародний кінофестиваль "Молодість" — найбільший сучасний кінофестиваль в Україні. До 2016 року проводився в останню декаду жовтня кожного року. Фестиваль вважається однією з найбільших спеціалізованих кіноподій України та Східної Європи за версією Міжнародної асоціації кінопродюсерів.