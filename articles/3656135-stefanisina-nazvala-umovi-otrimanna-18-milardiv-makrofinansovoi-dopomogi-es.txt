Меморандум про взаєморозуміння щодо надання 18 млрд євро макрофінансової допомоги з Європейським Союзом передбачає щоквартальне виконання Україною узгоджених вимог.

Про це заявила віцепрем’єрка з питань європейської та євроатлантичної інтеграції Ольга Стефанішина в ефірі національного телемарафону, повідомляє Укрінформ.
"Кожен квартал дії цього меморандуму й отримання відповідних коштів мають суміщатися з дотриманням Україною певних вимог. Ці вимоги є структурними в контексті контролю використання коштів, довіри й прозорості використання коштів, які надає Європейський Союз", - сказала вона.
За словами Стефанішиної, вимоги стосуються і фінансових моментів, фіскальної політики, вони стосуються економічних заходів, які вживає Україн, щоб акумулювати кошти в державний бюджет і, безумовно, питань, які стосуються верховенства права й антикорупції.
Віцепремʼєрка додала, що на кожен квартал розрахована певна кількість заходів щодо кожного з блоків і всі пункти були узгоджені й Україною, і Європейською комісією.
«Тобто ми як країна взяли на себе зобов’язання у встановлені строки ці завдання зреалізувати і, відповідно, розуміючи, що в першу чергу це кошти виживання нашої країни, наших громадян. Ці зобов’язання будуть дотримані», - підкреслила урядовиця.
Як повідомлялося, Рада Європейського Союзу 10 грудня підтримала пропозицію Єврокомісії щодо виділення Україні у 2023 році додаткової фінансової підтримки. Нова програма макрофінансової допомоги для України становитиме 18 млрд євро. Очікується, що пільгові позикові кошти будуть надходити до державного бюджету упродовж 2023 року рівномірними частинами з урахуванням виконання Україною узгоджених сторонами умов. Україна та ЄС у понеділок підписали Меморандум про взаєморозуміння щодо надання 18 млрд євро макрофінансової допомоги.
17 січня ЄС оголосив про виділення Україні першого траншу в розмірі 3 млрд євро у межах програми макрофінансової допомоги на 18 млрд євро.