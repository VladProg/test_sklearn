За допомогою китайського сферичного радіотелескопа з п'ятисотметровою апертурою FAST було виявлено величезну структуру атомарного газу у Всесвіті.

Як передає Укрінформ, про це повідомляє Сіньхуа.
Відкриття було зроблено, коли вчені направили найбільший у світі радіотелескоп FAST у напрямку Квінтету Стефана, групи з п'яти галактик, чотири з яких утворюють компактну групу галактик.
Зазначається, що лінійний масштаб виявленої структури атомарного водневого газу досягає приблизно двох млн світлових років або 0,6 мегапарсека, що робить її найбільшою у своєму роді структурою, виявленою у Всесвіті.
За словами астрономів, ця структура, ймовірно, виникла внаслідок припливних взаємодій на ранніх стадіях формування Квінтету Стефана.
Отримані результати надали нову інформацію для розуміння еволюції галактик та їх газу в космосі. Однак досі неясно, чому атомарний газ із такою низькою щільністю не було знищено ультрафіолетовим випромінюванням на космічному тлі.
Нещодавно за допомогою космічного телескопа "James Webb" NASA було зроблено знімок Квінтету Стефана, на якому детально показано, як галактики, що взаємодіють, викликають процес зіркоутворення одна в одній.
Як повідомляв Укрінформ, космічний телескоп James Webb зробив детальну фотографію Стовпів Творіння (Pillars of Creation) у туманності Орла.
Фото: Сіньхуа