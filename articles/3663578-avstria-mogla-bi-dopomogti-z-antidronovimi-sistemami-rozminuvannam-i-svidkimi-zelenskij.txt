Президент Володимир Зеленський вважає, що Австрія могла би допомогти Україні з антидроновими системами, системами радіоелектронної боротьби, розмінуванні, машинами "швидкої" і пожежними авто.

Про це зазначив Президент Володимир Зеленський під час пресконференції з Президентом Австрії Александером ван дер Белленом у Києві, повідомляє кореспондент Укрінформу.
"Австрія бачить, яке зло росія принесла своєю агресією до нас у державу і нашому народові. Та Австрія може допомагати захисту життя наших людей та усіх європейців, чиє життя росія майже прагне зруйнувати", - підкреслив Зеленський.

Відео: Офіс Президента
Він зауважив, що Австрія є "нейтральною державою у військовому сенсі слова", але "як захисник життя та наших спільних європейських цінностей" надає підтримку Україні.
Президент відзначив, що проінформував австрійського колегу про потреби України, які б його країна могла допомогти закрити.
"Зокрема, про системи захисту від ударних дронів, які використовують терористи, про системи радіоелектронної боротьби, про інші засоби нелетального характеру, які ми б дійсно хотіли, щоби Австрія могла би нам суттєво допомогти", - зауважив Президент.
Глава держави підкреслив, що антидронові системи є не зброєю, а "щитом" і "захистом".
Також він наголосив на необхідності допомоги в розмінуванні української території.
Крім того, Зеленський відзначив можливості допомоги України з боку Австрії в енергетиці, у тому числі генераторами.
Він також розповів, що Україна потребує 400-500 машин швидкої допомоги для деокупованих населених пунктів і пожежні автомобілі для ДСНС.
Зеленський переконаний, що Австрія може допомагати Україні у вирішенні гуманітарних питань.
Як повідомлялося, Президент Австрії Александер ван дер Беллен 1 лютого перебуває з візитом в Україні.
Раніше в Австрії заявили, що країна не надсилатиме зброю в Україну.