Співробітника державного концерну «Укроборонпром» викрили в передачі ворогу секретної інформації під час боїв за Київську область, зловмиснику оголошена підозра у державній зраді.

Як передає Укрінформ, про це повідомляє Офіс генерального прокурора.

«За процесуального керівництва Вінницької обласної прокуратури повідомлено про підозру у державній зраді інспектору з охорони праці ДК «Укроборонпром» (ч. 2 ст. 111 Кримінального кодексу України)», – ідеться в повідомленні.
Зокрема, за даними слідства, у березні 2022 року чоловік передавав російському куратору інформацію про результати ракетних й артилерійських обстрілів Києва і прилеглих територій, а також відомості про позиції, дислокацію, чисельність, маршрути пересування сил та засобів Збройних сил України.
Встановлено, що після ракетних ударів по житлових будинках підозрюваний надсилав фотографії з місця ураження, зображення пошкоджених конструкцій із точною адресою та фрагментів боєприпасів, якими був завданий удар. Отримані дані ворог використовував для здійснення по українських позиціях нових артилерійських і ракетно-бомбових ударів.
Перейти на бік ворога чоловікові запропонував його колишній однокласник – співробітник уряду рф. Він зі свого боку передавав дані представнику російського міністерства оборони.
Як повідомляв Укрінформ, днями правоохоронці викрили двох російських «агентів проникнення», які вели проти України розвідувально-підривну діяльність на території Одеської та Донецької областей.