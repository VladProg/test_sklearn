У Вінниці 23 грудня презентували ексклюзивну поштову марку «З Різдвом, незламні!», на якій зображена родина «бойових гусаків» - авторських ляльок вінницької майстрині.

Про це кореспондентові Укрінформу повідомили в Офісі туризму Вінниці.
«У жовтні ми презентували першу марку із бойовим гусаком, присвятивши її героїзму українських пілотів. А зараз у нас вже ціла родина бойових гусаків – і це символізує незламний дух всіх українців, які спільними зусиллями боронять Україну, даючи відсіч загарбницьким діям агресора та відвойовуючи захоплені ворогом території. А нове надходження «біологічної зброї», зображене на марці, вкотре застерігає ворога, що в Україні народжуються нові патріоти, які захищатимуть її в майбутньому», – сказала директорка Офісу туризму Вінниці Тетяна Маєвська.






У Вінниці презентували ексклюзивну поштову марку з родиною «бойових гусаків» / Фото: Олександр Лапін, Укрінформ





































На марці із назвою «З Різдвом, незламні!» зображено родину бойових вінницьких гусаків з немовлям – як символ віри, любові та непереборної жаги до життя. Марку створили за мотивами авторських ляльок вінницької майстрині Наталії Дремлюги.
Це спільний проєкт Офісу туризму Вінниці та Укрпошти, яка випустила марку обмеженим накладом у 300 примірників поштучно та 30 поштових блоків. Цього ж дня марку символічно погасили у пункті незламності, розташованому в Туристичному хабі Вінниці.
Як повідомляв Укрінформ, Наталія Дремлюга – авторка серії ляльок – бойових гусаків та популярного гусака в образі експрем'єр-міністра Великої Британії Бориса Джонсона.