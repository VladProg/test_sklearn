Колишній голова правління НАК «Нафтогаз України» Андрій Коболєв після того, як йому оголосили підозру про ймовірне розкрадання понад 229 млн грн, заявив, що «не буде ховатись та доводитиме свою правоту» в Україні.

Про це він повідомив у Фейсбуці, передає Укрінформ.
«Короткий коментар щодо новин про підозру. Розуміючи, що відбувається її підготовка, коли перебував за кордоном, відразу повернувся в Україну, щоб не давати приводу для звинувачень, що я кудись втік чи ховаюсь», - зазначив колишній очільник Нафтогазу.
Як повідомлялось, 19 січня НАБУ і САП повідомили колишньому голові правління НАК «Нафтогаз України» про підозру у заволодінні у 2018 році понад 229 млн грн. Як вважає слідство, ці гроші Коболєву виплатили коштом компанії за екстраординарні досягнення.
На той час сума суттєво перевищувала нормативно визначені розміри таких виплат. Дії підозрюваного правоохоронці кваліфікували за ч. 5 ст. 191 КК України.