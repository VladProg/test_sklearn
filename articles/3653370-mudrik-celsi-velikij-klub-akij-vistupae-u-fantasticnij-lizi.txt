Новачок лондонської футбольної команди «Челсі», атакувальний хавбек збірної України Михайло Мудрик прокоментував свій перехід з донецького «Шахтаря».

Гравець зазначив, що виступатиме у великому клубі, передає Укрінформ.
«Я дуже щасливий підписати контракт із «Челсі», - сказав український футболіст. - Це великий клуб, який виступає у фантастичній лізі. Це дуже привабливий проєкт для мене на нинішньому етапі кар’єри. Радий буду познайомитися зі своїми новими партнерами по команді і із нетерпінням очікую на роботу з головним тренером Гремом Поттером та його помічниками».
Як повідомлялося, контракт «Челсі» з українцем підписаний до 2030 року. Сума трансферу 22-річного футболіста становить 100 мільйонів євро з урахуванням бонусів.
Фото: uaf.ua.