Президент Міжнародного олімпійського комітету Томас Бах підтвердив свою підтримку українським атлетам, що зараз стикаються із наслідками російської агресії проти України, але застеріг проти втручання урядів держав у рішення Олімпійського комітету щодо допуску до участі в Олімпіаді російських та білоруських спортсменів.

Як повідомляє Укрінформ із посиланням на міжнародні ЗМІ про це олімпійський чиновник заявив у Крушавелі, де відбувається Чемпіонат світу з лижного спорту.

«Українські атлети знають, наскільки глибоко ми поділяємо їхні страждання… Але це не справа урядів – приймати рішення щодо участі певних країн в міжнародних змаганнях, зокрема, у Паризькій Олімпіаді 2024 року», - заявив Президент МОК у відповідь на докори, що пролунали, зокрема, з боку України з приводу допуску на Олімпіаду представників країн-агресорів, росії й білорусі.

Бах послався на думку доповідача Ради ООН з прав людини, який зауважив, що виключення російських та білоруських спортсменів лише на підставі їх національної приналежності є порушенням їхніх прав.

«Ми бачили заяви, що надійшли від країн Балтії або від інших країн, в яких висловлювалися їхні занепокоєння. На жаль, вони не розглядають проблему прав людини, яку ми маємо сприймати серйозно», - додав Бах.

Як повідомлялося, раніше Президент України Володимир Зеленський закликав керівництво МОК не допускати до участі в Олімпіаді російських та білоруських спортсменів, з огляду на необхідність захисту «Олімпійської хартії».

10 лютого поточного року у Великій Британії відбулася зустріч представників 35 країн, включаючи США, Німеччину та Австралію, які домовилися вимагати відсторонення російських і білоруських спортсменів від участі в Олімпіаді 2024 року.
Фото: ЕРА