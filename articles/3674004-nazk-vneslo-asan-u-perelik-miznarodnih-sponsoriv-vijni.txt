Національне агентство з питань запобігання корупції внесло французьку корпорацію “Ашан” у перелік міжнародних спонсорів війни.

Як передає Укрінформ, про це НАЗК повідомляє у Телеграмі.
Підставою стало те, що під час повномасштабного вторгнення росії в Україну компанія відмовилася від бойкоту держави-терориста, а також не закрила свій бізнес в російській федерації.
Завдяки журналістським розслідуванням The Insider, Le Monde і Bellingcat стало відомо, що від початку повномасштабного вторгнення російська дочірня компанія французького “Ашану” постачала товари російським військовим на захоплених українських територіях. Ці товари компанія постачала під виглядом “гуманітарної допомоги”, а також допомагала з виконанням мобілізаційних заходів в російській федерації.
“Для “Ашану” росія є другим за значущістю ринком збуту після Франції. Лише у 2020 році російський “Ашан” сплатив 167 мільйонів доларів до російського бюджету. За підрахунками журналістів, це дорівнює вартості 15 літаків Су-25, 42 танків, 222 ракет “Калібр” або 477 тисяч автоматів АК-74. Ми не можемо дозволити, щоби росія продовжила отримувати ці кошти, за які потім вбиває українців. Ми хочемо, щоби будь-яким компаніям було соромно співпрацювати із вбивцями. Інститут репутації має працювати, тому ми внесли “Ашан” у перелік міжнародних спонсорів війни”, - заявив голова НАЗК Олександр Новіков.
Як повідомляв Укрінформ, у лютому було опубліковане спільне розслідування The Insider, Le Monde і Bellingcat. Згідно з ним, російська “дочка” французького “Ашану” постачала товари російським військовим під виглядом гуманітарної допомоги. Також компанія допомагала військовим комісаріатам набирати мобілізованих.