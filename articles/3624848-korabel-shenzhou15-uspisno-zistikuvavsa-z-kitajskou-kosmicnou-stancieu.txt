Пілотований космічний корабель Shenzhou-15 у середу вранці успішно зістикувався з китайською орбітальною станцією.

Про це заявили в Канцелярії програми пілотованої космонавтики Китаю (CMSA), передає Укрінформ з посиланням на Сіньхуа.
У CMSA зазначили, що Shenzhou-15 здійснив швидке автоматичне зближення та стикування з переднім стикувальним вузлом модуля "Тяньхе" китайської космічної станції в середу о 05:42 за пекінським часом.

Весь процес зближення та стикування тривав близько шести з половиною годин.
Екіпаж Shenzhou-15 увійшов у модуль "Tяньхе", де їх зустріли члени попередньої місії - Shenzhou-14.

Зазначається, що це перший випадок, коли китайські космонавти, які перебувають на борту космічної станції, стали свідками прибуття пілотованого космічного корабля.
Як повідомляв Укрінформ, китайська влада 29 листопада запустила в рамках місії Shenzhou-15 ракету-носій Long March 2F з трьома тайконавтами на борту.
Фото: Xinhua/Guo Zhongzheng