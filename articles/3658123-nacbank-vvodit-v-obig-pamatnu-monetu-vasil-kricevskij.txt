Національний банк із 24 січня 2023 року вводить в обіг пам’ятну монету "Василь Кричевський" номіналом у дві гривні.

Як передає Укрінформ, про це повідомляє пресслужба НБУ.
Монета присвячена 150-річчю від дня народження однієї з найпотужніших, самобутніх постатей українського мистецтва кінця XIX – середини XX ст. Василя Кричевського, який мав універсальний талант: творив в архітектурі й малярстві, працював над оформленням книг, театральних вистав і кінофільмів, розробляв дизайн національного герба України, печатки держави, паперових грошей та марок УНР, досконало знав народну творчість, був глибоко обізнаний зі світовим мистецтвом, умів навчати і постійно вчився сам. Черпаючи натхнення з мистецької творчості українського народу, Василь Григорович Кричевський залишив по собі значний доробок – немає галузі мистецтва, у якій би не проявився творчий вплив, всебічна індивідуальність митця. У багатьох із них він виступає як новатор і творець українського національного стилю.

На аверсі монети на тлі орнаменту, розробленого Василем Кричевським, розміщено: угорі напис Україна, під яким малий Державний Герб України, праворуч і ліворуч від якого рік карбування монети 2023, у центрі стилізоване декоративне “дерево життя” – елемент Державного кредитового білета УНР, в осерді якого номінал дві гривні; унизу на дзеркальному тлі логотип Банкнотно-монетного двору Національного банку України.

На реверсі монети розміщено: на дзеркальному тлі портрет Василя Кричевського, праворуч від якого – композицію, що представляє його спадок: угорі герб УНР, під яким перший зразок нового українського архітектурного стилю – головний фасад будинку Полтавського губернського земства (1903–1908), побудованого за проєктом Кричевського, написи: Василь Кричевський (ліворуч від портрета півколом на дзеркальному тлі), роки життя – 1873/1952 (праворуч від портрета на матовому тлі).

Монета "Василь Кричевський" із нейзильберу номіналом 2 гривні виходить тиражем 30 тисяч штук.