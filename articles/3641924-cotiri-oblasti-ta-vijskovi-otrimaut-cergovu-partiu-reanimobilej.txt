Центри екстреної меддопомоги Херсонської, Житомирської, Волинської, Сумської областей та військові медики отримають чергову партію реанімобілей, які були придбані в межах благодійної ініціативи "Рятуємо життя".

Про це у Фейсбуці повідомив міністр охорони здоров'я Віктор Ляшко, передає Укрінформ.
"Чергову партію реанімобілів отримають центри екстреної медичної допомоги Херсонської, Житомирської, Волинської та Сумської областей, а також військові медики підрозділів сил оборони", - написав Ляшко.

За його словами, автівки були придбані в межах благодійної ініціативи «Рятуємо життя», що триває в мережі одного з торгових центрів від серпня 2022 року.
"Відтоді компанія профінансувала та передала через Міністерство 30 реанімобілів для потреб системи охорони здоров’я. Обіцяють в січні ще нову партію авто", - додав міністр.
Ляшко подякував відповідальному українському бізнесу, благодійникам, які донатять кошти на платформі United24, та тим, хто приєднується до новоствореної Olena Zelenska Foundation/Фундація Олени Зеленської, за допомогу українській системі охорони здоров’я.
Як повідомляв Укрінформ, на минулому тижні Україна отримала в якості гуманітарної допомоги від партнерів чергову партію медобладнання, ліків, турнікетів, гемостатиків та антисептичних засобів.
Фото: Віктор Ляшко / Фейсбук