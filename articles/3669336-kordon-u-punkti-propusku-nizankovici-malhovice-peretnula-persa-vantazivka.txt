На виїзд з України через пункт пропуску «Нижанковичі – Мальховіце», відкритому на українсько-польському кордоні, прослідувала перша вантажівка, ще чотири – у черзі.





Як передає Укрінформ, про це повідомляє Державна прикордонна служба України.
«Сьогодні на кордоні з Польщею, у місці запланованого пункту пропуску для автомобільного сполучення «Нижанковичі-Мальховіце», розпочато здійснення пропускних операцій вантажних транспортних засобів з допустимою максимальною вагою понад 7,5 тонни, без вантажу», – зазначили в ДПСУ.

Повідомляється, що для здійснення прикордонного контролю вантажівок на двох смугах руху призначені прикордонні наряди з перевірки документів й огляду транспортних засобів. Пропускні операції здійснюватимуться цілодобово у двох напрямках.

Перевізникам рекомендують врахувати вказану інформацію та для зменшення часу очікування у чергах здійснювати перетин українсько-польського кордону у визначеному місці.

Як повідомляв Укрінформ, на кордоні України з Румунією завершили реконструкцію міжнародного пункту пропуску «Дяківці».
Фото: ДПСУ