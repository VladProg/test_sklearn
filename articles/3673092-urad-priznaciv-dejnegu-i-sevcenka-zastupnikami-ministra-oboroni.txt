Кабінет Міністрів ухвалив розпорядження про призначення заступниками міністра оборони Віталія Дейнеги та Андрія Шевченка.

Про це повідомляє Укрінформ із посиланням на Телеграм Уряд оnline.
«На своєму засіданні 21 лютого Кабінет Міністрів України ухвалив розпорядження про призначення: Віталія Дейнеги заступником міністра оборони з питань цифрового розвитку, цифрових трансформацій і цифровізації; Андрія Шевченка - заступником міністра оборони з питань європейської інтеграції», - йдеться у повідомленні.
Міністр оборони Олексій Резніков у цьому зв'язку наголосив, що призначення нових заступників є безперечним посиленням команди Міноборони.
«Сьогодні Кабінет Міністрів підтримав мої подання щодо призначення заступниками міністра оборони Віталія Дейнеги і Андрія Шевченка. 14 лютого уряд підтримав також подання про призначення першим заступником міністра генерал-лейтенанта, Героя України Олександра Павлюка. Це безперечне посилення команди міністерства. Попереду ще багато викликів і кропіткої роботи», - написав Резніков у Фейсбуці.
Як повідомляв Укрінформ, міністр оборони Олексій Резніков 14 лютого подав на погодження Президентові Володимиру Зеленському кандидатури трьох нових заступників голови оборонного відомства, серед яких - кандидатура волонтера, IT-фахівця і журналіста в минулому Віталія Дейнеги, а також колишнього медійника, народного депутата та посла України в Канаді Андрія Шевченка.
Крім того, на посаду першого заступника міністра оборони була запропонована кандидатура Героя України, генерал-лейтенанта Олександра Павлюка. Кабмін призначив його 14 лютого.
Водночас звільнені перший заступник міністра оборони генерал-полковник Іван Руснак та заступник міністра оборони з питань цифрового розвитку Олег Гайдук залишаться, за словами Резнікова, у команді Міноборони та працюватимуть радниками міністра.