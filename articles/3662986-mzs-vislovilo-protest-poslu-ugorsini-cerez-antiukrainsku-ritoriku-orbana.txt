Міністерство закордонних справ України викликало посла Угорщини Іштвана Ійдярто, якому висловило рішучий протест у зв’язку із нещодавніми зневажливими висловлюваннями прем’єр-міністра Віктора Орбана.

Про це йдеться у повідомленні МЗС України, передає Укрінформ.
Відповідно до нього, угорському дипломату було наголошено, що антиукраїнська риторика, яка вже протягом тривалого часу лунає з боку угорського керівництва, є абсолютно неприйнятною і завдає серйозної шкоди українсько-угорським відносинам.
Угорську сторону було закликано зупинити цю негативну тенденцію з тим, щоб уникнути непоправних наслідків для відносин між двома країнами.
Було підкреслено, що Україна, зі свого боку, готова до розвитку конструктивних добросусідських відносин з Угорщиною.
Як повідомляв Укрінформ, 27 січня МЗС України викликало посла Угорщини через зневажливе висловлювання прем’єр-міністра країни Віктора Орбана. Тоді під час зустрічі з журналістами Орбан порівняв Україну із «Афганістаном» і назвав її «нічийною землею».