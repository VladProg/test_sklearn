Міністр оборони Олексій Резніков каже, що поки не отримував пропозиції від Президента очолити Міністерство з питань стратегічних галузей промисловості.


Про це Олексій Резніков заявив у коментарі журналістам, передає Укрінформ із посиланням на Факти.
"Я можу прокоментувати, що це для мене є новиною. Зі мною жодної розмови про Міністерство з питань стратегічної промисловості не відбувалося з президентом України, верховним головнокомандувачем", - сказав він.
За словами Резнікова, Володимир Зеленський жодного разу не говорив з ним про можливість переведення на посаду міністра з питань стратегічних галузей промисловості, він вперше чує про таку пропозицію, але якби й отримав її, то відмовився б.
Резніков наголосив, що відповідно до Конституції, відставку міністра оборони або міністра закордонних справ може приймати тільки Президент. Призначення на нову посаду в будь-яке міністерство обговорюються відповідно до закону. Крім того, рішення щодо призначення очільників міністерств (крім Міноборони та МЗС) ухвалює Верховна Рада за поданням Прем'єр-міністра України.
Міністр оборони підкреслив, що якби отримав пропозицію від Володимира Зеленського чи Дениса Шмигаля очолити Міністерство з питань стратегічних галузей промисловості, то відмовився б.
"Якщо раптом мені така пропозиція надійшла б від Президента України або Прем’єр-міністра, то я відмовився б від неї, тому що я не маю експертизи, яка дозволяла б мені якісно бути міністром Міністерства з питань стратегічних галузей промисловості. Тому я думаю, що це (інформація про нове призначення – ред.) помилка", – заявив Резніков.

Нагадаємо: увечері 5 лютого глава фракції "Слуга народу" Давид Арахамія підтвердив чутки про кадрові зміни в Міністерстві оборони. За його словами, Олексія Резнікова на посаді має змінити керівник Головного управління розвідки Кирило Буданов. Натомість Резніков має очолити Міністерство з питань стратегічних галузей промисловості.