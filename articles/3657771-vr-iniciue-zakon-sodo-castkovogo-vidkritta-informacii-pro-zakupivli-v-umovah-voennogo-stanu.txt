Задля забезпечення прозорості в закупівлях продовольства для Збройних сил України Верховна Рада ініціює закон про часткове відкриття інформації про закупівлі.

Про це повідомила народна депутатка Мар’яна Безугла у Фейсбуці, передає Укрінформ.


«У комітеті ми ознайомимося з фірмами-постачальниками харчування в ЗСУ - інціюємо закон про часткове відкриття інформації про закупівлі в умовах воєнного стану»,- написала вона.


За словами Безуглої, це рішення було ухвалене під час засідання Комітету з питань національної безпеки, оборони та розвідки, де депутати заслухали керівництво Міністерство оборони та представників Національного антикорупційного бюро, Державного бюро розслідувань та Служби безпеки. Зокрема, Міноборони надало контракти на закупівлю продуктів для ЗСУ, а його очільник Олексій Резніков доповів та пояснив їхні деталі. Водночас у НАБУ запевнили, що по цьому питанню відкрито кримінальне провадження. Заразом у ДБР та СБУ розповіли, що по низці процесів закупівель та постачання харчування тривають розслідування.


Безуглова зазначає, що зі свого боку комітет, окрім ініціювання закону, звернувся до правоохоронних органів із закликом приділити увагу розслідуванням. Також було вирішено «інтенсифікувати заходи парламентського контролю щодо інших напрямів оборонних закупівель в комітеті і будемо розбирати найближчим часом озброєння, боєприпаси, речове забезпечення, паливно-мастильні матеріали тощо».


Як повідомлялося, видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні у два-три рази. Зокрема в матеріалі наводилися такі дані: “Міноборони законтрактувало яйця по 17 грн за штуку, тоді як роздрібна ціна в магазині Києва зараз близько 7 грн за штуку”.


У Міноборони наголосили, що відомості про зміст закупівель послуг харчування для військовослужбовців, які набули поширення у ЗМІ, мають ознаки навмисних маніпуляцій та вводять в оману. Водночас міністр оборони Олексій Резніков зазначив, що продукти для ЗСУ постачають вісім компаній і обіцяв надати депутатам всі контракти та детальні коментарі з питань забезпечення армії харчуванням.