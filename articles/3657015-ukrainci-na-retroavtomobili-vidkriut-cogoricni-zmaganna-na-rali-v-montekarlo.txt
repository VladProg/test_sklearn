Український екіпаж на ретро-автомобілі Peugeot відкриватиме цьогорічні змагання на ралі у Монте-Карло.

Як передає Укрінформ, про це повідомляє Державна прикордонна служба.
«Екіпаж у складі Світлани Кравс та Міхала Кумєги здолає на ретро-автомобілі Peugeot 201 С (1932 року випуску, з гаража родини Потоцьких) понад дві тисячі кілометрів і відкриватиме цьогорічні змагання на головному подіумі у Монте-Карло», - ідеться у повідомленні.

У Держприкордонслужбі поінформували, що 21 січня учасники автоперегонів Rallye Monte- Carlo перетнули українсько-польський кордон у пункті пропуску «Смільниця».

Прикордонники Львівського загону здійснили пропуск через державний кордон трьох автомобілів та шести членів українсько-польського екіпажу.

«По дорозі учасники змагань планують відвідати місто-побратим Львова - французькі Канни. Одна з цілей візиту – привезти на фронт гуманітарну допомогу з Європи», - зазначили прикордонники.
«Участь у найпрестижніших європейських автоперегонах – вже неабиякий здобуток, тож бажаємо команді успіхів та перемоги!», - наголосили прикордонники.
Як повідомлялось, Rallye Monte-Carlo проводиться автомобільним клубом Монако з 1911 року.
Фото: dpsu.gov.ua