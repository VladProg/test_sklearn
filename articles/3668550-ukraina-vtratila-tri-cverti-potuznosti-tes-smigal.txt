Через постійні ракетні обстріли рф пошкоджені майже два десятки енергоблоків українських теплоелектростанцій; з урахуванням окупації частини об’єктів Україна втратила три чверті потужності ТЕС.

Як передає Укрінформ, про це повідомив Прем’єр-міністр України Денис Шмигаль під час засідання уряду 10 лютого.

«російські терористи сьогодні знову завдали масованої ракетної атаки по енергетичній інфраструктурі України. Загалом через постійні атаки пошкодженими залишаються майже два десятки енергоблоків теплоелектростанцій. Якщо додати до цього факт окупації частини наших енергооб’єктів, то Україна тимчасово втратила 44% атомної генерації, 75% потужності ТЕС та 33% блочних ТЕЦ. Кожна друга підстанція Укренерго була атакована за чотири місяці», – сказав прем’єр.
За його словами, попри цей терор, абсолютна більшість українців залишаються з теплом, водою та світлом. Ремонти тривають, ресурсів для завершення зими достатньо, надходять генератори, а енергетичне обладнання від партнерів уже їде.
Як повідомлялося, російські військові 10 лютого завдали масованого ракетного удару по об’єктах критичної інфраструктури України. Було здійснено 71 пуск крилатих ракет, 61 з них знищено.