Прокат стрічки “Памфір” режисера Дмитра Сухолиткого-Собчука перенесли на 23 березня задля проведення запланованих промо-акцій та доведення вітчизняним кінотеатрам спроможності українського кіно.

Про це повідомила в коментарі для Укрінформу директорка кінотеатральної дистрибуції FILM.UA Distribution Надія Коротушка.
“Зараз у нас з'являється більше часу для того, аби показати, що українське кіно "може": воно потрібне глядачу, на нього є запит і воно не поступається ні по якості, ні по рівню актуальності мейджорським релізам", - сказала вона.
За словами Коротушки, відтермінування прокату "Памфіра" стало непростим, однак виваженим рішенням: це найперше надасть можливість провести заплановані промо-активності та поінформувати більшу кількість українських глядачів про це кіно.
Водночас Коротушка зауважила, що вітчизняні кінотеатри ще “не надто вірять в силу українського кіно і не поспішають складати розклад сеансів, зорієнтований на потреби глядача.
“ Ми також орієнтуємося на свій досвід і бачимо, що кінотеатри, на жаль, не надто вірять в силу українського кіно, і тягнуть до останнього з притомним розкладом, який має на меті задовольнити потребу глядача. Кейс "Щедрика" якраз про це: ми доклали неймовірну кількість зусиль, аби на три тижні прокату (аж на третьому) у глядачів з'явився шанс побачити кіно в зручний час”, - зазначила вона.
Як повідомляв Укрінформ, українська драма "Памфір" режисера Дмитра Сухолиткого-Собчука мала вийти у прокат 26 січня, однак його перенесли на 23 березня 2023 року.
FILM.UA Group займається дистрибуцією всіх видів прав на показ контенту на різноманітних платформах у всьому світі, дистрибуцією форматів та ліцензуванням.
Фото: ФБ