Французькі дипломати в Україні не отримували від Міністерства закордонних справ Франції рекомендацій про посилення заходів безпеки у зв’язку з можливим наступом росії у період річниці повномасштабного вторгнення.

Про це сказав посол Франції в Україні Етьєн де Понсен у коментарі Укрінформу у вівторок, 14 лютого.
Коментуючи заклик МЗС Франції до своїх громадян, які перебувають у Білорусі, негайно залишити країну, дипломат зауважив, що сам потребує додаткової інформації з цього приводу від свого керівництва в Парижі.
«На мій погляд, йдеться скоріше про повторне оприлюднення і додатковий наголос на тій рекомендації, яка була чинною і раніше. Зрештою, подібна рекомендація, як ви знаєте, існує і щодо України - ще з 19 лютого минулого року ми не радимо французьким громадянам перебувати на території України», - зазначив посол.
Він додав, що у зв’язку з наближенням річниці повномасштабного вторгнення і можливим наступом росії французькі дипломати в Україні не отримували якихось додаткових безпекових рекомендацій.
«Посольство Франції від початку повномасштабного вторгнення завжди лишалося на території України, щоб продемонструвати солідарність з вашою країною. Сьогодні особливістю роботи посольства є те, що тут працюють лише дипломати, їхні родини, на жаль, з ними не перебувають. Але ніяких рекомендацій про посилення заходів безпеки наразі не надходило», - сказав посол Франції.
Як повідомлялося, Міністерство закордонних справ Франції 13 лютого закликало своїх громадян, які перебувають у Білорусі, негайно залишити країну.
Французам пропонується виїхати з Білорусі автомобільним транспортом через пункти перетину кордону з Литвою, Польщею або Латвією.