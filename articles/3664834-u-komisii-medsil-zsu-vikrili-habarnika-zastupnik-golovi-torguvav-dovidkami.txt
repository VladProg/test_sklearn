Правоохоронці задокументували отримання хабарів заступником голови Центральної військово-лікарської комісії Медичних сил Збройних сил України за видачу довідок про непридатність до військової служби.

Про це повідомляє пресслужба Державного бюро розслідувань, передає Укрінформ.

“Працівники ДБР у ході проведеної спільно із СБУ операції викрили та повідомили про підозру заступнику голови Центральної військово-лікарської комісії Медичних сил Збройних сил України, який організував бізнес із заробляння грошей на видачі довідок для військовозобов’язаних”, - йдеться у повідомленні.

Як зазначається, правоохоронці задокументували низку епізодів отримання хабарів посадовцем за видачу довідок про непридатність до військової служби для виїзду за кордон.

Зокрема, в одному з випадків до посадовця звернувся знайомий, який очолює благодійний фонд, співробітнику якого потрібно було виїхати за кордон для пошуку та завезення до України гуманітарної допомоги. Керівник фонду запитав у заступника начальника Центральної ВЛК, як оформити виїзд. Той сказав, що це потрібно робити за допомогою довідки про непридатність до військової служби (що не є правдою), і пообіцяв організувати оформлення відповідного документа за «винагороду» у 5 тис. доларів.

Посадовець отримав аванс у 2,5 тис. доларів та почав оформлювати документи, проте був викритий правоохоронцями.

Під час обшуків за місцем роботи та мешкання фігуранта правоохоронці виявили великі суми готівки у різних валютах загалом на понад 5 млн гривень, походження яких встановлюється.


Йому повідомлено про підозру в одержанні неправомірної вигоди (ч. 3 ст. 368 КК України). Санкція статті передбачає позбавлення волі на строк до 10 років з конфіскацією майна.

Вирішується питання про обрання підозрюваному запобіжного заходу.
Тривають невідкладні слідчі дії для встановлення всіх обставин протиправної діяльності та притягнення до відповідальності інших осіб, які можуть бути до неї причетні.
Як повідомлялося, Служба безпеки викрила на системній корупції заступника начальника одного з управлінь Одеської обласної військової адміністрації.