Уряд України з початку повномасштабної війни залучив від продажу ОВДП на аукціонах 306 млрд грн у еквіваленті.


Як передає Укрінформ, про це повідомляє пресслужба НБУ.
"Від початку повномасштабної війни до 31 січня 2023 року уряд України залучив від розміщення ОВДП на аукціонах 203 741,4 млн грн, 1 969,2 млн дол. США та 1 006,7 млн євро. На погашення за внутрішніми борговими цінними паперами за аналогічний період спрямовано 222 395,9 млн грн, 2 793,3 млн дол. США та 662,6 млн євро", - йдеться в повідомленні.
Зазначається, що у січні 2023 року запозичення Міністерства фінансів на внутрішньому борговому ринку на 44 914,9 млн грн (в еквіваленті) перевищували його виплати за облігаціями внутрішньої державної позики.
Національний банк разом із урядом України докладають зусиль для активізації гривневого сегмента внутрішнього боргового ринку. Зокрема, з цією метою Національний банк з 11 січня 2023 року надав можливість банкам покривати до 50% від загального обсягу обов'язкових резервів коштом бенчмарк-ОВДП із міжнародним ідентифікаційним номером (ISIN) UA4000227045.
Зі свого боку, Міністерство фінансів підвищує ставки за гривневими ОВДП. Зокрема, якщо на початку жовтня 2022 року максимальна ставка за гривневими військовими ОВДП становила 16% річних, то в січні 2023 року вона зросла до 19,7% річних.
Упродовж дії воєнного стану Міністерство фінансів підвищувало також ставки за доларовими ОВДП (максимальна ставка – 4,5% річних) та за військовими облігаціями, номінованими в євро (максимальна ставка – 3% річних).
Найбільший обсяг цих цінних паперів сконцентрований банками – первинними дилерами.
Другим за обсягом є портфель військових облігацій у власності громадян та бізнесу України. Обсяг військових облігацій внутрішньої державної позики у власності нерезидентів – 8 217,1 млн грн та 9 млн дол. США.
Як повідомляв Укрінформ, у зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня.