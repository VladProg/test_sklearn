Верховна Рада достроково припинила повноваження народного депутата Ігоря Абрамовича, обраного від забороненої проросійської політичної партії "Опозиційна платформа – За життя".


Про це в Телеграмі повідомив народний депутат із парламентської фракції "Голос" Ярослав Железняк, передає Укрінформ.
"Рада підтримала дострокове припинення повноважень народного депутата України Ігоря Абрамовича. За – 317", – зазначив він.

Железняк уточнив, що в парламенті залишилося 409 депутатів.
Як повідомлялося, раніше народний депутат Ігор Абрамович, обраний до Верховної Ради від забороненої політичної партії "Опозиційна платформа – За життя", написав заяву про складання мандату. Абрамович на початку повномасштабного російського вторгнення вийшов із парламентської фракції ОПЗЖ.
Перед початком повномасштабної війни він виїхав з України, а згодом став одним із героїв розслідування видання "Українська правда" "Батальйон Монако".
Фото: Верховна Рада