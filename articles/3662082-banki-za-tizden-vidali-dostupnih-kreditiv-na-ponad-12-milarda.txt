Із моменту старту програми «Доступні кредити 5-7-9%» уповноважені банки видали суб’єктам підприємництва кредитів на загальну суму 168,96 млрд грн, із них минулого тижня – на 1,23 млрд гривень.

Як передає Укрінформ, про це повідомила пресслужба Міністерства фінансів.
"За минулий тиждень у межах Програми видано 349 пільгових кредитів на загальну суму 1,23 млрд грн, у тому числі банками державного сектору економіки укладено 254 кредитні договори на суму 0,54 млрд гривень", - йдеться в повідомленні.
Загалом, із моменту старту Державної програми «Доступні кредити 5-7-9%» суб’єкти підприємництва отримали від уповноважених банків 53 986 кредитів на загальну суму 168,96 млрд грн, з яких 34 768 – від банків державного сектору економіки на загальну суму 68,02 млрд грн.

За час дії воєнного стану в Україні у рамках державної програми «Доступні кредити 5-7-9%» укладено 19 154 кредитні договори на загальну суму 79,34 млрд грн (у тому числі банками державного сектору – 14 292 кредитні договори на суму 41,37 млрд грн), із яких: 0,83 млрд грн – на інвестиційні цілі, 6,54 млрд грн – як антикризові кредити, 4,36 млрд грн – як рефінансування попередньо отриманих кредитів, 25,83 млрд грн – кредити для сільськогосподарських товаровиробників та 41,77 млрд грн – на антивоєнні цілі.

Як повідомлялось, програму «Доступні кредити 5-7-9%» реалізує Фонд розвитку підприємництва (ФРП). На сьогодні Фонд уклав угоди про співробітництво з 45 банками.