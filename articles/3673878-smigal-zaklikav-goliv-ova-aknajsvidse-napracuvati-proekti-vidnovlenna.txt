Прем’єр-міністр Денис Шмигаль закликав очільників обласних військових адміністрацій якнайшвидше напрацювати проєкти для відновлення регіонів.

Про це Шмигаль повідомив у Телеграмі за результатами розширеного засідання президії Конгресу місцевих та регіональних влад при Президентові України під головуванням керівника Офісу глави держави Андрія Єрмака.

«Уряд перебуває в постійній комунікації з місцевою владою… Закликав очільників ОВА якнайшвидше напрацювати проєкти для відновлення. Загалом в України є наявних і обіцяних коштів на відновлення на суму близько 150 млрд грн», - написав Шмигаль.
Прем’єр додав, що пріоритетами відновлення є енергетика, житло, критична інфраструктура, розмінування та підтримка бізнесу.
Шмигаль розраховує на оперативну координацію з очільниками областей, щоб уже навесні розпочати перші проєкти.
Як повідомлялося, Шмигаль 16 лютого заявляв, що на спеціальному рахунку для швидкого відновлення України вже є ₴17 мільярдів. Також він зазначав, що, зокрема, заплановано до кінця року надходження ₴35,5 мільярда від доходів НБУ й $1,5 мільярда від США. Крім того,є політична домовленість з Урсулою фон дер Ляєн про допомогу ЄС у розмірі €1 мільярд.
Фото: Денис Шмигаль, Телеграм