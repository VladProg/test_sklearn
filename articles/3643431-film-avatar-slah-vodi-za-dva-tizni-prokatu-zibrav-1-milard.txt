Американський науково-фантастичний 3D-фільм Джеймса Кемерона "Аватар: Шлях води" зібрав у світовому прокаті за два тижні 1 мільярд доларів.

Про це повідомляє Укрінформ з посиланням на BBC.
"Фільм "Аватар: Шлях води" зібрав у світовому прокаті 1 мільярд доларів (831 мільйон фунтів стерлінгів) лише за 14 днів, найшвидше з усіх фільмів подолавши цей рубіж нинішнього року", - йдеться у повідомленні.
Зазначається, що довгоочікуваний сиквел став хітом, попри дуже протилежні відгуки. Окрім нього, лише два фільми зібрали цьогоріч понад $1 млрд - "Топ Ган: Маверік" і "Світ Юрського періоду: Домінування".
Режисер Джеймс Кемерон розраховує, що його технологічно інноваційний фільм має зібрати $2 млрд, аби стати беззбитковим.
Дія сиквелу розгортається після подій стрічки "Аватар" 2009 року, яка стала найкасовішим фільмом усіх часів, зібравши в прокаті $2,97 млрд доларів. Експерти сумніваються, що нова частина поб'є це досягнення, оскільки відвідуваність кінотеатрів все ще невисока після пандемії коронавірусу.
"Шлях води" є першим із чотирьох запланованих продовжень "Аватара". Його зйомки почалися одночасно з "Аватаром 3" у Новій Зеландії 25 вересня 2017 року.
У картині продовжується розповідь про долю народу на'ві, нового лідера місцевих кланів Джейка Саллі в тілі "аватара" і його супутниці Нейтірі. Земляни повернуться на Пандору, щоб захопити її, тож на'ві знову мусять захищати свою планету. Практично всі дії сиквелу відбуваються під водою, в океані Пандори.
Фото: twitter.com/officialavatar