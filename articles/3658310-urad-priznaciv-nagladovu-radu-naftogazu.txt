Кабінет Міністрів затвердив на посади членів наглядової ради НАК «Нафтогаз» чотирьох незалежних членів та двох представників держави.

Як передає Укрінформ, про це повідомляє Урядовий портал із посиланням на Прем’єр-міністра Дениса Шмигаля.
«Кабінет Міністрів України на засіданні 24 січня затвердив на посади членів Наглядової ради НАК «Нафтогаз» шістьох переможців відбору: чотирьох незалежних членів та двох представників держави», - йдеться у повідомленні.
У НАК «Нафтогаз України» повідомили, що незалежними членами наглядової ради стали:

Анфіннсен Тор Мартін, колишній старший віцепрезидент норвезької компанії Equinor (Statoil);
Маріно Ентоні, президент та гендиректор Vermilion Energy;
Хуквей Річард, який має 33-річний досвід роботи у компанії BP;
Людо ван дер Хейден, професор бізнес-школи INSEAD.

До складу нової наглядової ради також увійшли два представники держави:

заступник керівника Офісу Президента Ростислав Шурма;
радниця Прем'єр-міністра України з питань енергетики Наталя Бойко.

За словами Дениса Шмигаля, уряд продовжує проведення інших необхідних державі реформ, які конче потрібні Україні та є невід’ємною умовою євроінтеграції. Як зазначив прем’єр, зокрема, триває курс на зменшення ролі держави в економіці через приватизацію та державно-приватне партнерство, а також діджиталізація державних процесів.
Як повідомлялося, до списку претендентів на чотирьох незалежних членів наглядової ради НАК "Нафтогаз України" увійшло 20 осіб.