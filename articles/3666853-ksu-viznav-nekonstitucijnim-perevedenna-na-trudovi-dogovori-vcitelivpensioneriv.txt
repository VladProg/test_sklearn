Конституційний Суд визнав неконституційним припис закону "Про повну загальну середню освіту", який передбачає укладання трудових договорів з учителями-пенсіонерами. На думку суду, ця норма закону порушує принцип рівності між учителями.

Як повідомляє Укрінформ з посиланням на пресслужбу суду, відповідне рішення ухвалив КС у вівторок, 7 лютого, за конституційним поданням 56 народних депутатів щодо конституційності приписів абзацу третього частини другої статті 22 закону "Про повну загальну середню освіту".
"Суд визнав оспорюваний припис закону "Про повну загальну середню освіту" таким, що не відповідає Конституції України", – йдеться у повідомленні.
Відповідно до оспорюваного припису, педагогічні працівники державних і комунальних закладів загальної середньої освіти, які досягли пенсійного віку та яким виплачується пенсія за віком, працюють на основі трудових договорів, що укладаються строком від одного до трьох років.
КС дійшов висновку, що цей припис призвів до поділу педагогічних працівників на дві категорії та створив умови для дискримінаційного підходу до однієї із них, а саме поставив у нерівне становище тих педагогів, які досягли пенсійного віку, та отримують пенсію.
Суддею-доповідачем у цій справі виступав Віктор Колісник.
Повний текст рішення КС оприлюднить 8 лютого.
Як повідомляв Укрінформ, у березні 2020 року до Конституційного Суду надійшло подання 56 народних депутатів щодо конституційності окремих положень закону України "Про повну загальну середню освіту", який набув чинності 17 березня того ж року.
Автори подання, зокрема, оскаржували ст. 5 закону, яка передбачає навчання у закладах середньої освіти українською мовою або офіційними мовами Європейського Союзу.
Верховна Рада 16 січня 2020 року ухвалила Закон "Про повну загальну середню освіту".
Документом, зокрема, визначається, що мовою освіти є державна мова, а також урегульовується питання навчання мовами корінних народів та національних меншин. Закон також урегульовує питання доступності та забезпечення рівного доступу дітей до повної загальної середньої освіти.