Стрічку чернігівської режисерки Олесі Моргунець-Ісаєнко "І кожна річка" покажуть на Конференції ООН зі зміни клімату.

Про це повідомляє Держкіно, передає Укрінформ.
"Із 6 до 18 листопада 2022 року в єгипетському Шарм-ель-Шейху проходить COP27 – 27-ма Конференція Організації Об’єднаних Націй зі зміни клімату. Цьогоріч Україна, як багаторічна країна-учасниця Кліматичних Конференцій та переговорних процесів, вперше представляє свій павільйон на СОР. Він презентує Україну в найскладніший час в її історії.
14 листопада о 18:30 в Українському павільйоні на COP27 відбудеться показ створеного за підтримки Держкіно документального фільму Олесі Моргунець-Ісаєнко "І кожна річка" – розповіді про річки, на берегах яких ми народились та виросли", - йдеться у повідомленні.

З початку повномасштабної війни росія завдала довкіллю України значних збитків та руйнувань. Щонайменше 100 тис. га українських лісів, степів та полів зруйнували пожежі, 497 об’єктів водної інфраструктури пошкоджено, 3 млн га заповідних територій – під загрозою знищення. Шкода від забруднення повітря сягає 25,5 млрд євро, від забруднення ґрунту – 11,8 млрд євро.

Кінопроєкт стрічки "І кожна річка" став одним із переможців Чотирнадцятого конкурсного відбору Держкіно. Режисер-постановник – Олеся Моргунець-Ісаєнко, автори сценарію – Анастасія Матешко, Олеся Моргунець-Ісаєнко, оператор-постановник – Євгеній Кирей, продюсер – Олена Яковенко.
Прем'єрний показ фільму в Україні відбудеться 13 листопада о 13:00 в кінотеатрі "Жовтень", в межах спецвипуску 19-го Міжнародного фестивалю документального кіно про права людини Docudays UA "Надзвичайний стан".