В умовах повномасштабного вторгнення росії дотримання правил безпеки в кіберпросторі є особливо актуальним.

Як передає Укрінформ, відповідні рекомендації Кіберполіція оприлюднила у Фейсбуці.


"В умовах повномасштабного вторгнення рф питання безпеки в інтернеті є особливо актуальним, адже ворог атакує на усіх фронтах, зокрема – на віртуальному", - йдеться у повідомленні.


Зокрема кіберполіцейські радять для захисту інтернет-акаунтів використовувати складні паролі, які містять літери верхнього та нижнього регістру, цифри та символи; не встановлювати однаковий пароль для декількох акаунтів та налаштувати двофакторну аутентифікацію всюди, де є можливість. Тоді для входу до акаунту, крім логіна та пароля, потрібно ввести код-підтвердження, що приходить на телефон, електронну скриньку або у відповідний додаток.


Також фахівці просять громадян не переходити за сумнівними гіперпосиланнями, адже там може ховатися фішинговий ресурс. Фішинг використовують зловмисники для отримання цінних даних, зокрема з банківських карток. "Уважно переглядайте URL-адресу потрібного сайту, будь-яка неточність може свідчити, що ви опинилися на фішинговому ресурсі. Ніколи не вводьте конфіденційні дані на підозрілих сайтах", - підкреслюють фахівці.


Крім того, варто подбати про захист фінансового номера. Для цього потрібно заборонити віддалений перевипуск SIM-карти у мобільного оператора або перейти на контрактне обслуговування.
"Завантажуйте програми й застосунки лише з офіційних джерел. Використовуйте антивірусне програмне забезпечення. Вчасно оновлюйте операційну систему. Робіть резервні копії, аби не втратити важливі відомості", - наголосили кіберфахівці.


Нагадаємо, у другий вівторок лютого у світі відзначається Всесвітній день безпечного інтернету.