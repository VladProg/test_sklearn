Через неспровоковану російську агресію проти України, країнам НАТО слід переходити “на режим воєнної економіки в мирний час”.

Як повідомляє Укрінформ, таку думку в інтерв’ю RTP висловив очільник Військового комітету НАТО адмірал Роб Бауер.
“Нам необхідно збільшити виробництво оборонної промисловості й зараз розмови про це все більше точаться на національному рівні. Це може передбачати певну пріоритизацію у певній сировині, деяких виробничих потужностях, необхідних оборонній промисловості, а не цивільній. Слід вести дискусію щодо подібної пріоритизації, тобто частково про воєнну економіку у мирний час”, - сказав Бауер.
За його словами, останню чверть століття глобальна економіка працювала за принципом “саме вчасно, саме вдосталь”, але високі матеріально-технічні втрати під час російської війни в Україні виявили слабкості такого підходу.
“З обох сторін ми бачимо великі витрати боєприпасів й руйнувань техніки, танків, літаків. Обидві сторони потребують закуповувати багато матеріалів та боєприпасів для продовження бою. Складність для обох сторін полягає у тому, що оборонні промисловості Заходу та росії мусять нарощувати виробництво”, - зазначив адмірал.
Він наголосив, що запаси військових складів “зазвичай не потрібні, але щойно в них виникає потреба, вона - шалена”.
При цьому Бауер визнав, що подібний перехід на воєнні рейки потребує зміни ментальності громадськості, чого важко досягти.
“Слід упевнитися, що росяни не виграють війну в Україні. Оскільки, якщо вони переможуть, у нас з’явиться значно більша проблема в питанні грошей й оборони: тоді росіяни будуть на наших кордонах”, - зауважив адмірал.

Як повідомляв Укрінформ, станом на 28 січня Сили оборони України в ході повномасштабної війни знищили вже близько 125 тисяч 510 російських агресорів, 3189 ворожі танки, 6344 бойові броньовані машини й іншу техніку ворога.