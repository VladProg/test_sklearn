Агресія росії проти України виходить далеко за рамки регіонального конфлікту, оскільки має глобальні наслідки для світового добробуту та розвитку й може розширитися на інші регіони.

Про це під час дискусії на Всесвітньому економічному форумі у Давосі говорили провідні економісти світу, повідомляє кореспондент Укрінформу.


«Війна в Україні не є регіональним конфліктом... Це глобальний конфлікт. Він прямо впливає на ціни товарів та енергії. Це глобальний конфлікт, тому що ставкою у ньому є ключові спільні цінності. Принципи національного суверенітету не повинні ніколи бути підірвані або ослаблені будь-яким конфліктом», - зазначив міністр економіки, фінансів, промислового та цифрового суверенітету Франції Бруно ле Мер.


Він зауважив, що не може почуватися у мирі, коли люди у Європі гинуть, перебувають під загрозою бомбових атак. Саме тому, на переконання французького урядовця, цю війну треба завершити якомога швидше. Це слід зробити ще й тому, що в певний момент президент рф путін може відчувати спокусу поширити цю війну на інші регіони.


Директор Європейського центробанку Крістін Лагард наголосила на необхідності збереження міжнародної та трансатлантичної єдності у протистоянні спільній загрозі.


«Надзвичайним надбанням минулих років була солідарність між Сполученими Штатами, Європою та ще кількома країнами, включаючи Японію. Якщо така солідарність буде зруйнована... ми всі потрапимо в халепу. Тому ми повинні забезпечити, щоб цей фронт солідарності встояв. Ми, європейці, вже могли це продемонструвати, коли відбувся Brexit - тоді ми були разом і продовжили спільну справу. Переконана, що ми маємо це зберегти», - сказала Лагард.


Директор-розпорядник Міжнародного валютного фонду Крісталіна Георгієва, яка також взяла участь у дискусії, зауважила, що страхіття війни в Україні стало ключовим чинником сучасного стану світової економіки.


«Це є глобальна війна, тому що вона просто стерла всі мирні здобутки, якими ми користувалися минулі 30 років. Вони просто зникли. Який результат? Зростання боргів. Гроші, які могли б бути спрямовані на розвиток, тепер інвестуються у військо - і це правильно. Це правильне рішення, адже ми всі потребуємо захисту від агресії. Результат: більше бідних людей, більше голоду. Тож так, це глобальна війна, це війна проти добробуту в усьому світі», - наголосила очільниця МВФ.


Як повідомлялося, у швейцарському Давосі відбувся Всесвітній економічний форум, однією з головних тем якого став вплив російської агресії проти України на темпи розвитку світової економіки та на глобальну безпеку.