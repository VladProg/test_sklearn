Кабінетом Міністрів України як суб’єктом законодавчої ініціативи зареєстрований у Верховній Раді проєкт закону «Про внесення змін до деяких законів України щодо діяльності в Україні релігійних організацій» ( № 8371).

Як передає Укрінформ, про це у Телеграмі повідомив постійний представник уряду у Верховній Раді Тарас Мельничук.
Він зазначив, що законопроєкт спрямований на забезпечення духовної незалежності, недопущення розколу в суспільстві за релігійною ознакою, сприяння консолідації українського суспільства та захисту національних інтересів.
«Проєктом закону передбачено внесення змін до ЗУ «Про свободу совісті та релігійні організації», «Про державну реєстрацію юридичних осіб, фізичних осіб – підприємців та громадських формувань», якими унеможливлюється діяльність в Україні релігійних організацій, керівний центр (управління) яких знаходиться за межами України в державі, що здійснює збройну агресію проти України», - додав депутат.
На сайті парламенту законопроєкт зареєстрований, але текст наразі відсутній.
Як повідомлялося, 1 грудня Президент Володимир Зеленський заявив, що РНБО доручила уряду внести на розгляд Верховної Ради законопроєкт щодо унеможливлення діяльності в Україні афілійованих з центрами впливу у рф релігійних організацій. Раніше в різних регіонах країни СБУ проводила обшуки в єпархіях упц мп. У багатьох випадках у них виявлено осіб з громадянством рф, проросійську літературу та мільйони готівки.