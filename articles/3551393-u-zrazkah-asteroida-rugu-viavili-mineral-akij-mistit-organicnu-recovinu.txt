Учені з Інституту Коті з дослідження бурових проб Японського агентства наук і технологій землі та моря виявили у зразках із астероїда Рюгу один із ключових мінералів, який містить органічний матеріал.

Як передає Укрінформ, про це повідомляє NHK.
Зазначається, що вчені виявили органічну речовину в силікатному мінералі у складі мінералів, виділених зі зразків із астероїда Рюгу. Ці зразки астероїдного ґрунту було доставлено на Землю японським космічним зондом Хаябуса-2 в 2020 році.
За словами дослідників, цей силікатний мінерал - один із видів глинистої породи, здатної утримувати воду та є стійкою до високих температур.
Дослідник Іто Мотоо заявив, що таких мінералів удосталь є і на Землі.
Він також додав, що ці мінерали могли колись стати засобом доставки води та органічної матерії на нашу планету.
Як повідомляв Укрінформ, у червні Міністерство освіти Японії заявило, що дослідники виявили 20 видів амінокислот на зібраних зондом «Хаябус-2» зразках з астероїда Рюгу.
Фото: JAXA