Академічний симфонічний оркестр Львівської національної філармонії 15 лютого виступив у концертному залі Карнеґі-хол.

Як передає Укрінформ, про це повідомляє пресслужба Львівської філармонії.

"Відбулася велика історична подія. Ось пройшло сторіччя, відколи в Карнеґі-холі звучав Щедрик і ось зазвучала Львівська національна філармонія, зазвучав симфонічний оркестр з України. Живі емоції, свідками яких ми стали не тільки, тому що Україна зараз є центром уваги через війну і всі об’єднуються довкола нас, але і через те, що ми, українці, є носіями високої культури, яскравої національної ідентичності й сьогодні це було особливо видно. Я пишаюсь тим, що ми українці, тим, як сьогодні в Нью-Йорку ми себе показали", - сказав генеральний директор Львівської національної філармонії ім. Мирослава Скорика Володимир Сивохіп.
Перед виступом оркестру відбулося онлайн-звернення Президента України Володимира Зеленського.
Концерт відкрили Камерною симфонією №3 корифея української класичної музики Євгена Станковича, соліст — Михайло Сосновський. Наступним номером програми став Перший фортепіанний концерт Йоганнеса Брамса, де соло виконав відомий українсько-американський піаніст Станіслав Христенко. Третім твором програми звучала Дев’ята симфонія Антоніна Дворжака «З Нового Світу», яка після світової прем’єри тут, у Карнеґі-холі, стала всесвітньо знаменитою.






Оркестр Львівської філармонії виступив у Карнеґі-хол / Фото: Богдан Гриців






















«Оркестр залишив колосальне враження - це зі слів слухачів та президента Carnegie Hall. Після завершення виступу мене викликали на сцену оплесками 5 разів, аж поки ми не заграли на біс та і після нього я виходив на сцену 5 разів. Я певний, що з часом усі усвідомлять, що сьогоднішній вечір набагато важливіший, ніж просто виконання Станковича, Брамса і Дворжака - насправді, це можливо, найважливіший вечір у сучасній українській історії. Це був колосальний вечір в контексті усього, що Карнеґі-хол презентує, що і презентує Львівська національна філармонія», - зазначив диригент Теодор Кухар.
Ведучим концерту був відомий кіноактор, сценарист Лієв Шрайбер.
Як повідомляв Укрінформ, академічний симфонічний оркестр Львівської національної філармонії розпочав свої гастролі у США зі штату Флорида. 70 українських артистів під батутою головного диригента Теодора Кухара планують близько сорока концертів у 20 штатах Америки. Гастрольний тур Академічного симфонічного оркестру в Америці проходить з 13 січня і завершиться 3 березня.