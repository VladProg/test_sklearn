Перший заступник Голови Верховної Ради Олександр Корнієнко на зустрічі з депутатами Європарламенту наголосив, що міжнародна спільнота має терміново та рішуче відповісти на російський тероризм.


Як передає Укрінформ, про це він поінформував у Фейсбуці.
«Раді вітати європарламентаріїв у столиці незламності — тут в Україні, в Києві. Сьогодні мав зустріч з Тіммі Дулі та Біллі Келлехером у стінах Верховної Ради України. Ми продовжуємо нашу співпрацю з ЄС та її представниками. Говорили про Україну. Про терор. Про ракети, які запускає рф. Про жорстокість. Про тих, хто в цьому винен. Про відповідальність за скоєні злочини. Українська сторона вважає, що міжнародна спільнота має терміново та рішуче відповісти на російський тероризм. Сподіваємося на прискорення всебічної міжнародної ізоляції рф, швидкого впровадження та суворого виконання всіх санкцій та значного збільшення політичної, економічної, фінансової, військово-технічної та гуманітарної підтримки України», - зазначив Корнієнко.

За його словами, Україна, як ніхто інший, зацікавлена у встановленні миру і припиненні розпочатої росією неспровокованої руйнівної війни.
«Щоб мир був дійсно сталим, він має базуватися на чітких критеріях, зокрема відновленні територіальної цілісності України в міжнародно визнаних кордонах та запобіганні подальшій ескалації, що є можливим лише в разі руйнування воєнної машини кремля», - наголосив перший заступник голови ВР.
У цьому контексті Корнієнко нагадав про запропоновану Президентом України Формулу миру, яка не лише спрямована на встановлення миру в Україні, але й має глобальний вимір, а саме відновлення поваги до Статуту ООН та світового порядку. «Розраховуємо, що ЄС, з огляду на його роль та потенціал у сучасному світі, стане постійним учасником реалізації всіх десяти пунктів і сприятиме державам-лідерам та іншим учасникам відповідних пунктів у їх просуванні в цьому напрямі», - зауважив він.
Також він поінформував, що під час зустрічі мав нагоду особисто привітати схвалення резолюції Європейського Парламенту щодо підтримки створення Спеціального трибуналу щодо злочину агресії проти України.
«Важливо якнайшвидше досягнути згоди щодо взаємоприйнятного механізму переслідування за злочин агресії рф в Україні», - наголосив Корнієнко.
Окрім того, він зазначив, що Президент, Верховна Рада та уряд України «об’єднані навколо просування євроінтеграційних реформ в країні та налаштовані рухатися шляхом членства в ЄС попри війну, максимально швидко, наскільки це можливо».
«Ми готуємося представити результати виконання Україною всіх 7 рекомендацій Єврокомісії на Саміті Україна-ЄС та очікуємо на позитивну оцінку наших зусиль стороною ЄС», - зазначив перший заступник ВР.
Також він подякував ЄС в цілому та кожній країні ЄС за підтримку, яку вже надають нашій державі, та наголосив на необхідності надати цій підтримці більш системного характеру.
«Нам потрібна фінансова координаційна платформа, яка об’єднає зусилля, спрямовані на відновлення нашої країни після бойових дій. Потрібна консолідація. Ми розробили прозорий план першочергових кроків у відбудові — це те, що буквально потрібно Україні, щоб вижити», - додав Корнієнко.
Як повідомлялося, група з восьми депутатів Європейського парламенту відвідують Україну з 30 січня до 2 лютого на тлі нарощування російських військ поблизу українського кордону.