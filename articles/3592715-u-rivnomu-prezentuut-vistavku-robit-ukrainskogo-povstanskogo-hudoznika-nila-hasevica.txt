У Рівному 14 жовтня презентують унікальну виставку робіт українського повстанського художника Ніла Хасевича - більшість експонатів будуть представлені вперше.

Як передає Укрінформ, про це повідомляє Рівненська ОВА.
«У Рівному презентують унікальну виставку робіт найвідомішого українського повстанського художника Ніла Хасевича. Більшість експонатів будуть представлені вперше», - йдеться у повідомленні.
Зазначається, що виставку облаштували у мистецькому цоколі Залу камерної та органної музики.
Експозиція присвячена 80-річчю УПА, але акцент зробили на житті Ніла Хасевича - художника, який народився на Рівненщині, в селі Дюксин. Він закінчив Варшавську академію прикладних мистецтв, був живописцем і графіком. Оскільки Хасевич втратив ногу, ще навчаючись у школі, то згодом художнику було легше працювати з малими формами. У Варшаві отримав премію саме за живопис, але ці роботи не збереглися. Натомість є лиш фотографії картин, які були на виставках у різних країнах світу.
Коли Хасевич повернувся в Україну, то вчителював, навчав дітей малювати. А після створення УПА пішов у підпілля і 1943-1952 роки провів у криївках. Через інвалідність воювати не міг. Люди говорили, що жодного разу не бачили його зі зброєю. Натомість Хасевич завжди був із різцем і олівцем. Малював побут УПА і створив її візуальний образ.
Як інформують в ОВА, вперше в експозиції будуть представлені оригінали гравюр Ніла Хасевича, які лише нещодавно знайшли. На них випадково натрапили на горищі сільської хати.
«Ми виявили близько 100 гравюр. Це підписані оригінали. Вони були не в дуже доброму стані, тож довелося все реставрувати. На відкритті виставки одну з гравюр, зроблену в 1949 році, будемо дарувати державним музеям», - розповів мистецтвознавець, історик, ініціатор проведення виставки Микола Бендюк.
Також серед знахідок були бофони – гроші УПА, які малював Хасевич. А ще й листівки пропагандистського характеру.
Крім того, вперше будуть представлені малюнки, виявлені під час експедиції. Вони походять із Дюксина. Роботи не підписані, тож стверджувати на 100 відсотків, що їх автор Хасевич, не можна. Однак враховуючи високий рівень виконання, це дуже ймовірно, йдеться у повідомленні.
Також на виставці можна буде побачити рідкісні експонати, які передав український колекціонер Олексій Шереметьєв. Мова йде про мазепинку 1941 року. Це головний убір українських військових. Такі носили і на Рівненщині. А також тут будуть і печатки засновника УПА «Поліська Січ» Тараса Бульби-Боровця і печатка бургомістра Рівного.
Доповнить експозицію мундир повстанця.
«Я купив його більше 20 років тому в Криму. Мундир також буде виставлено вперше. Він належав бандерівцю, який, знаючи, що його будуть шукати, втік звідси у Крим. Він там одружився і залишився, але до кінця життя зберігав форму, в якій воював», - розповідає Бендюк.
В експозиції будуть і два манекени, одягнені в автентичну форму 40-их років: один ССцівець, інший НКВСівець. Адже Українська повстанська армія воювала і з радянськими, і з нацистськими військами. Тож на цій виставці два противники будуть сидіти за ґратами, розповів ініціатор проведення виставки.
Як повідомляв Укрінформ, у Рівному 14 жовтня відбудеться фестиваль «ЛіраФест-2022», українські лірники й кобзарі співатимуть наживо, а ось гостей з-за кордону можна буде почути в записі.