Країни-партнери України не повинні змагатися в питанні надання їй зброї, це контрпродуктивно.

Таке думку висловив канцлер ФРН Олаф Шольц в інтерв’ю газеті Tagesspiegel, передає Укрінформ.
«Я можу лише застерегти від початку постійної конкуренції, коли справа доходить до систем зброї. Коли в Німеччині після прийняття якогось рішення відразу починаються чергові дебати, це виглядає не дуже серйозно і похитує довіру громадян до рішень уряду», - сказав глава уряду.
Наразі для нього важливо, щоб усі держави, які оголосили про намір передати Україні танки, зробили це.
Щодо можливості передачі в майбутньому літаків Шольц рішуче відкинув припущення: «Питання щодо бойових літаків навіть не постає», - підкреслив він. Водночас канцлер звернув увагу на те, що ситуація у війні дуже динамічна, це видно по тому, як змінилися поставки зброї: від ручної протитанкової до ППО, важкої артилерії і бойових танків.
Політик, для якого, за його словами, кожне рішення, яке він приймав з початку жахливої загарбницької російської війни, було важким, зазначив, що його уряд ретельно продумував усі ці рішення, завжди дотримуючись принципу: не діяти поодинці, але разом із нашими союзниками та партнерами.
Глава уряду відкинув закид у нерішучості, заявивши, що він діє обережно та зважуючи всі можливі наслідки. Але також настрої населення. Шольц зауважив, що переважна більшість громадян ФРН на боці України і переконані, що вона має повне право захищатися від російської агресії, переважна більшість німців також вважає правильним, що уряд ретельно зважує всі рішення.
Головним своїм завданням Шольц бачить не допустити втягування своєї країни та Альянсу у війну.
«Канцлер Німеччини, який серйозно ставиться до присяги, повинен зробити все, щоб війна росії проти України не переросла у війну між росією та НАТО. Ось чому ми не йдемо за тими, хто ледь не легковажно рекомендує Німеччині йти вперед. Ми завжди діємо в тісній міжнародній координації. Усе інше збільшило б ризик ескалації та було б безвідповідальним… У цій війні немає прямої участі жодної країни НАТО. І не буде», - підкреслив канцлер. У цьому контексті він нагадав про спільне рішення членів Альянсу не створювати безполітну зону над Україною. Шольц також запевнив, що ніколи країни НАТО не вводитимуть свої сухопутні війська в Україну.
Глава німецького уряду вкотре заявив, що кожен, хто хоче підтримати Україну в захисті її цілісності та суверенітету, не повинен вказувати Україні, якими мають бути її цілі у війні, чим війна має завершитися. Але зрозумілим є те, що путін має вивести війська з України та припинити жахливу безглузду війну, яка вже коштувала сотень тисяч життів.
З самим путіним Шольц продовжить спілкуватися.
«І я знову буду телефонувати путіну, тому що нам потрібно поговорити один з одним», - сказав канцлер ФРН. При цьому для нього важливо, щоб розмови постійно поверталися до актуальної теми: як світ виходитиме з цієї жахливої ситуації. Передумова ж для цього зрозуміла: виведення російських військ, підкреслив Шольц.
Як повідомлялося, на початку тижня канцлер зрештою ухвалив, після тижнів вагань, рішення про надання Україні німецьких бойових танків і дозволу зробити це тим країнам, які їх мають. Наразі Київ звертається до партнерів з проханням надати також літаки та ракети, а експосол Андрій Мельник висунув ідею про передачу Німеччиною підводного човна.