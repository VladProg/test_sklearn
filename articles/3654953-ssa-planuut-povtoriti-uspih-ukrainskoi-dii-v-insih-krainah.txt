Сполучені Штати мають намір «повторити успіх» української програми електронного врядування «Дія», посприявши її запровадженню в інших зацікавлених країнах.

Про це розповіла виданню Axios під час Всесвітнього економічного форуму в Давосі адміністраторка USAID Саманта Пауер, передає Укрінформ.
«Україна готова поділитися своїм підходом і технологіями з іншими країнами, і USAID планує розпочати обговорення із зацікавленими країнами щодо потенційного використання застосунку «Дія» як шаблону для створення власних програм»,- наводить видання слова Пауер.
Адміністраторка USAID повідомила, що проєкт перебуває на початковій стадії. Наразі було виділено $650 тисяч на проведення техніко-економічних обґрунтувань у країнах, які виявили інтерес.
Видання також повідомляє, що в середу була запланована зустріч у Давосі Саманти Пауер із міністром цифрової трансформації України Михайлом Федоровим з цього питання, а також потенційними партнерами з приватного сектора.
Як повідомлялося, у 2020 році в Україна запустила застосунок «Дія», щоби дозволити громадянам отримувати доступ до документів для підтвердження особи, реєстрації бізнесу та отримання різних державних послуги зі своїх смартфонів. Після вторгнення рф в Україну програма була розширена додатковими інструментами.
Фото: Мінцифри