Колишній посадовець національної енергогенерувальної компанії «Енергоатом» підозрюється у заподіянні державному підприємству збитків на майже 94 мільйони гривень.

Як передає Укрінформ, про це Спеціалізована антикорупційна прокуратура повідомляє в Телеграмі.

Так, ідеться про колишнього гендиректора відокремленого підрозділу «Енергоатом-Трейдинг» – нині посадовця однієї з філій акціонерного товариства «Укрзалізниця».
За даними САП, фігуранту інкриміноване зловживання службовим становищем, тобто вчинення злочину, передбаченого ч. 2 ст. 364 Кримінального кодексу України.
Слідством встановлено, що у вересні 2020 року підозрюваний забезпечив переможцю аукціону з продажу електричної енергії реалізацію всього обсягу електрики за зниженою вартістю – 1120 гривень за 1 МВт г., дискримінувавши при цьому інших учасників аукціону. Унаслідок вказаних дій понад 30 компаній були позбавлені можливості придбати потрібні їм обсяги електроенергії за більшою ціною.
За оцінками слідства, продаж електроенергії обсягом 1 465 000 МВт г. у зазначений спосіб завдав державному підприємству збитків на загальну суму 93,76 млн грн.
Як повідомляв Укрінформ, колишньому заступнику міністра екології та природних ресурсів часів президента Януковича та двом іноземним громадянам оголосили підозру в заволодінні 32,048 млн грн під час закупівлі послуг із дистанційного зондування Землі.