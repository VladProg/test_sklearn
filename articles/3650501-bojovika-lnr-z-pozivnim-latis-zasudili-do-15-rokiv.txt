Жителя Лисичанська Луганської області, який у 2014 році приєднався до терористичної організації «лнр», заочно засудили до 15 років позбавлення волі.

Як передає Укрінформ, про це управління СБУ у Львівській області повідомляє в Фейсбуці.
«Галицьким районним судом Львова заочно засуджено до 15 років позбавлення волі бойовика терористичної організації «лнр», - ідеться у повідомленні.
Як установили слідчі, 46-річний зрадник є жителем Лисичанська. З початком масштабного вторгнення рф у 2014 році він приєднався до терористичної організації так званої «народної міліції лнр». У розвідроті другої окремої мотострілецької бригади він обіймав посаду командира відділення із позивним «Латиш». У складі незаконних збройних формувань бойовик проводив підготовку снайперів. А також забезпечував функціонування спостережних постів для розвідки ворога і курував виходи диверсійно-розвідувальних груп на територію, підконтрольну Україні.
Контррозвідники встановили, що «Латиш» завзято пропагував російські ідеологічні погляди та не визнавав Україну як суверенну державу.

Фото: СБУ

Суд визнав бойовика винним у вчиненні злочину, передбаченого ч. 1 ст. 258-3 (участь у терористичній групі чи терористичній організації) Кримінального кодексу України.
Йому винесено вирок у вигляді 15 років позбавлення волі з конфіскацією належного майна.
Заходи з викриття протиправної діяльності проводили контррозвідники УСБУ у Львівській області за процесуального керівництва Львівської обласної прокуратури.
Як повідомляв Укрінформ, у січні Приморський райсуд Одеси визнав винним і виніс вирок про позбавлення волі строком на 5 років уродженцю Одещини, який служив у батальйоні незаконного збройного формування «Новоросія» на боці терористичних організацій «л/днр» та збройних сил рф.