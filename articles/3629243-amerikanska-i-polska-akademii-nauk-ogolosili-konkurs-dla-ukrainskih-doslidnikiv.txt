Національна академія наук (NAS) США та Польська академія наук (PAN) оголосили конкурс щодо створення українських дослідницьких груп.

До їх складу має входити до п’яти науковців разом із керівником, який працює в Польській академії наук. Кожна група отримає 600 тисяч доларів на три роки діяльності, передає Укрінформ з посиланням на Wnp.pl.
В конкурсі можуть взяти участь науковці, що мають українське громадянство, та науковці, які працювали в українських наукових підрозділах станом на початок війни 24 лютого цього року. При цьому українські науковці зможуть працювати дистанційно, зокрема, перебуваючи в Україні. У PAN повідомили, що ця ініціатива є відповіддю на численні запити та прохання українських партнерів, які часто не можуть виїхати за межі країни.
Аби подати заявку на участь у програмі, науковці спочатку повинні звернутися до Польської академії наук. Згодом заявку спільно оцінить група експертів з Польської академії наук та Національної академії наук США. Програма стартує вже найближчим часом.
Призначення фінансування на роботу дослідницьких груп залежатиме від якості запропонованих проєктів.
Як відомо, у березні Польська та Американська академії оголосили програму підтримки дослідників з України. Наразі в ній взяли участь близько 250 науковців з України. Раніше Польська академія наук уклала угоду з Національною академією наук України про відкриття набору 64 науковців з України. Бюро міжнародних відносин PAN виділило на це понад мільйон злотих (понад 220 тис. $) з власного бюджету. Крім того, кошти надали численні міжнародні організації, членом яких є Польська академія наук.