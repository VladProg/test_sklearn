Президентом Українського ПЕН-клубу обрали письменника, журналіста та філософа Володимира Єрмоленка.

Про це повідомляє Укрінформ із посиланням на офіційний сайт PEN-Ukraine.
Вибори президента та його заступників відбулися в середу на загальних зборах українського осередку організації.
Віцепрезидентами організації стали журналістка й телеведуча Мирослава Барчук та поет і перекладач Остап Сливинський. Посаду радниці новообраного президента обійняла польська дослідниця в галузі українознавства, перекладачка і популяризаторка української літератури Оля Гнатюк.
До складу виконавчої ради ПЕНу увійшли Барчук, Сливинський, журналіст, співзасновник громадських організацій «КримSOS» та «Кримський дім» Алім Алієв, письменниця і журналістка Лариса Денисенко, релігієзнавець Ігор Козловський, журналістка, літературознавиця й перекладачка Ірина Славінська, українсько-канадський літературознавець, письменник Марко-Роберт Стех та перекладач, прозаїк, військовослужбовець Артем Чапай.
Виконавчою директоркою Українського ПЕНу із 2018 року є журналістка та культурна менеджерка Тетяна Терен.
Єрмоленко працює викладачем Національного університету «Києво-Могилянська академія» і є головним редактором англомовного медіапроєкту UkraineWorld. У 2020 році разом із журналісткою Тетяною Огарковою створив подкаст Kult, присвячений визначальним епохам у історії культури та письменникам, які справили великий вплив на розвиток літератури.
До Єрмоленка Український ПЕН протягом 2018–2022 років очолював письменник Андрій Курков, якого обирали на посаду двічі (за статутом керівні посади можна обіймати не більш як два терміни поспіль).
Раніше президентами організації були перекладач, лауреат Шевченківської премії Микола Рябчук (2014–2018), засновник Української Гельсінської групи, політв’язень радянського режиму, філософ і публіцист Мирослав Маринович (2010–2014), літературний критик, учасник руху шістдесятництва, політв’язень радянського режиму Євген Сверстюк (1993–2010) та поет Микола Вінграновський (1989–1993).
Нагадаємо: міжнародний ПЕН-клуб - всесвітня асоціація письменників, заснована в Лондоні у 1921 році з метою сприяння дружбі та інтелектуальній співпраці між письменниками в усьому світі. Асоціація має автономні центри у більш як 100 країнах світу. Серед цілей ПЕН-клубу також - просування ролі літератури в розвитку світової культури, боротьба за свободу слова.
Фото: Валентин Кузан