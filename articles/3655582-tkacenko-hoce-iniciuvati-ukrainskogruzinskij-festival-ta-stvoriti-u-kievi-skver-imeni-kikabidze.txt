Міністр культури та інформаційної політики Олександр Ткаченко має намір ініціювати створення у Києві скверу та українсько-грузинського фестивалю імені Вахтанга Кікабідзе.

Про це він повідомив у Телеграмі, передає Укрінформ.
«...Коли сьогодні у нас в країні під час російсько-української війни гинуть воїни та рятувальники, лікарі та артисти, то кажуть: «Герої не вмирають». Це повною мірою відноситься і до Вахтанга Кікабідзе. Герої не вмирають», - зазначив Ткаченко під час прощання з видатним грузинським артистом і другом України.
Він зачитав на церемонії слова співчуття від Президента Володимира Зеленського, який зауважив: «Його відданість справі життя, мудрість, невичерпна енергія, доброта були прикладом для всіх. Українці вдячні Вахтангу Кікабідзе за підтримку у боротьбі проти російського агресора. Ім’я Вахтанга Кікабідзе буде вписане в історію України як великого грузина, який зробив свій внесок у захист незалежності та суверенітету України. Завжди це пам’ятатимемо і ніколи не забудемо».
Очільник МКІП нагадав, що Кікабідзе віддав усі кошти зі свого ювілейного концерту в Батумі на допомогу ЗСУ. В останню путь митця проводжали грузинський та український прапори.
«В планах - ініціювати створення в Києві скверу та українсько-грузинського фестивалю імені Вахтанга Кікабідзе», - зазначив міністр.
Як повідомлялося, 15 січня у Грузії помер відомий кіноактор, естрадний співак, сценарист, кінорежисер, автор пісень, депутат грузинського парламенту Вахтанг Кікабідзе.