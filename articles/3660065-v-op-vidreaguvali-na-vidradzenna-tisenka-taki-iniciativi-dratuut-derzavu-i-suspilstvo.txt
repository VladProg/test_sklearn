Поїздки народного депутата Миколи Тищенка є неприйнятними, на подібні вчинки реагуватимуть миттєво, жорстко та публічно.

Про це заявив радник керівника Офісу Президента Михайло Подоляк у коментарі Укрінформу.
"Давайте відверто. Подібні вчинки абсолютно неприйнятні, і реакція має бути миттєвою, жорсткою і публічною. Бо такі, м’яко кажучи, дивні «ініціативи» сильно дратують як суспільство, так і державу. Зараз і надалі, можете вже не сумніватися, будуть суворі кадрові рішення щодо тих, хто продовжує поводитися демонстративно й зухвало", - зазначив Подоляк.
Він підкреслив, що голова Верховної Ради Руслан Стефанчук уже підтвердив, що не підписував розпорядження про відрядження Тищенка до Таїланду, відповідно цей візит відбувся з порушенням процедури та не є офіційним.
Радник очільника ОП також нагадав, що була блискавична та справедлива реакція зі сторони керівництва партії та фракції «Слуга народу» - нардепа звільнили з посади заступника голови фракції СН та виключили з партії, а голосування щодо виключення зі складу фракції відбудеться найближчим часом.
"Маємо вже оптимальний перелік жорсткої юридичної реакції. Я вже не говорю про категоричні репутаційні особисті втрати. І водночас держава демонструє правильну дисциплінарну поведінку. Попри війну ми залишаємося демократичною країною, у якій інституції та закон мають значення. Але політичної відповідальності, а головне – відповідальності перед суспільством не уникнути нікому", - наголосив Подоляк.
Як повідомлялося, пресслужба Посольства України в Таїланді поінформувала, що 27 січня в готелі Novotel у Бангкоку запланована зустріч заступника голови парламентської фракції "Слуга народу" народного депутата Миколи Тищенка з представниками української громади для "обговорення питань покращення взаємодії".
Тищенка вже виключили з партії "Слуга народу" та звільнили з посади заступника голови фракції, а незабаром виключать і з її складу.
Голова Верховної Ради Руслан Стефанчук заявив, що не підписував розпорядження на відрядження до Таїланду для народного депутата Миколи Тищенка.