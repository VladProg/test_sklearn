У межах програми «Армія дронів» для українських захисників законтрактували 1 033 безпілотники на майже 2 мільярди гривень. Близько 70% з них Україна вже отримала.

Про це в інтерв’ю Forbes повідомив віцепрем'єр-міністр - міністр цифрової трансформації Михайло Федоров, передає Укрінформ.
«Зараз є контракти на 1033 дрони – майже 2 млрд грн. Десь 70% з них вже отримали. До кінця року поставлять решту. Загалом на основі запитів ЗСУ та Міноборони формуємо нову партію на сотні мільйонів гривень», - зазначив міністр.
Федоров уточнив, що в межах законтрактованих дронів є близько 20 важливих для української артилерії комплексів FlyEye. Вони будуть надходити протягом кількох місяців.
«Зараз законтрактували ще натовські комплекси Puma та Penguin. Вони потрібні для розвідки для нашої сучасної артилерії. Отримаємо їх ще до нового року. Також отримали партію польських ударних дронів Warmate та контрактуємо ще одну», - додав очільник Мінцифри.
Як повідомлялось, «Армія дронів» – проєкт, започаткований Генеральним штабом ЗСУ та Мінцифри. Це комплексна програма системної закупівлі дронів, їхнього ремонту, а також навчання відповідних фахівців. Проєкт стартував 1 липня.
Фото: Мінцифри