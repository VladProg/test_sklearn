Українська драма «Клондайк» режисера і сценаристки Марини Ер Горбач здобула нагороди на кінофестивалях в Анкарі (Туреччина) та грецьких Салоніках.

Про це повідомляє Держкіно, передає Укрінформ.
Як зазначається, на 33-му Кінофестивалі міста Анкара команда стрічки «Клондайк» перемогла у трьох номінаціях: "Найкращий оператор" - Святослав Булаковський; "Найкращий композитор" — Звіяд Мгебрішвілі; "Найкраща робота художників" — Марія Денисенко, Андрій Гречишкін, Віталій Сударков.
Крім того, журі 63-го Міжнародного кінофестивалю міста Салоніки удостоїло фільм нагороди за найкращий повнометражний фільм - «Золотого Александра» у секції «Meet The Neighbors».
Як повідомляв Укрінформ, на міжнародному кінофестивалі в Туреччині Antakya Film Festivali драма «Клондайк» здобула нагороди у номінаціях “Найкращий фільм”, “Найкраща режисура”, “Найкращий оператор”, “Найкращий монтаж”, “Найкраща актриса”.
Фільм «Клондайк» створений за підтримки Держкіно у копродукції з Туреччиною. Світова прем'єра стрічки відбулася у програмі World Dramatic Competition міжнародного кінофестивалю «Санденс», де вона була відзначена премією за найкращу режисуру.
Режисер фільму Марина Ер Горбач, співпродюсер стрічки – Мехмет Бахадир Ер і його продюсерська компанія Protim V.P. Оператор та співпродюсер Святослав Булаковський, засновник української кінокомпанії Kedr Film.