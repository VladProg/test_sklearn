Туреччина звернулася до міжнародної спільноти по допомогу у подоланні наслідків землетрусу, Україна запропонувала її однією з перших.

Про це повідомив посол України в Туреччині Василь Боднар в ефірі телемарафону «Єдині новини», передає Укрінформ.
«Коли стало відомо про самі поштовхи і обсяги руйнувань, Туреччина звернулася до міжнародної спільноти про допомогу по лінії надзвичайних ситуацій. Звичайно, зараз кожна країна реагує, як може. Ми серед перших оголосили про готовність допомогти, і зараз, я думаю, буде комунікація з приводу того, чим ми можемо допомогти», - сказав дипломат.
Він розповів, що створений при посольстві оперативний штаб займається питанням організації прибуття групи українських рятувальників, а також координує з органами влади питання щодо отримання інформації стосовно українців, які перебували в зоні стихійного лиха.


«Ми збираємо всю наявну інформацію і запити від наших громадян. Ми залучили нашу громаду, представників бізнесу, які є в цьому регіоні і можуть перевірити зараз наявність наших громадян там. Органи влади також залучені», - зазначив посол.
Водночас він зауважив, що наразі дуже важко отримати достовірну інформацію, оскільки і зв’язок перерваний, і першочергові зусилля спрямовані на те, щоб рятувати людей під завалами і надавати допомогу пораненим.
Як повідомлялося, посольство України в Туреччині отримало 24 звернення про відсутність зв’язку із громадянами України, які проживають у зоні стихійного лиха. Інформація про наявність українців серед жертв землетрусу наразі не надходила.
Президент Володимир Зеленський висловив співчуття президенту Туреччини Реджепу Таїпу Ердогану та турецькому народу через землетрус на південному сході країни і запропонував від імені України турецькій стороні будь-яку допомогу у подоланні катастрофи.
Міністр закордонних справ Дмитро Кулеба заявив, що Україна готова направити до Туреччини велику групу рятувальників.
Фото: АА