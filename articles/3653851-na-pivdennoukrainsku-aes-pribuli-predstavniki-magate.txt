На Південноукраїнську АЕС прибули представники МАГАТЕ для реалізації моніторингової місії. Іноземні експерти з ядерної безпеки перебуватимуть на станції до завершення воєнних дій в Україні.

Про це повідомляє кореспондент Укрінформу.
"Враховуючи усі ризики та поточну ситуацію, ми прийшли до висновку, що нам необхідно посилити присутність агентства на українських АЕС. Почали ми із Запорізької АЕС, яка є найбільшою в Україні. Тепер - розширюємо цю місію на всі атомні станції. Це лише перший крок. Ми будемо продовжувати свою діяльність у цьому напрямку", - розповів генеральний директор МАГАТЕ Рафаель Маріано Гроссі.
У межах місії на ПАЕС перебуватимуть двоє експертів з ядерної безпеки. Вони здійснюватимуть моніторинг ситуації на станції, надаватимуть технічну підтримку та консультації українським колегам, а також фіксуватимуть усі позаштатні ситуації на об'єкті й звітуватимуть про свої висновки до штаб-квартири МАГАТЕ.
Як повідомлялося, іноземні представники протягом двох наступних днів (17－18 січня, - ред.) будуть присутні на всіх об'єктах ядерної енергетики України, включаючи Чорнобильську АЕС, що є важливим кроком у роботі з надання допомоги нашій країні в умовах російської агресії. Загалом МАГАТЕ матиме близько 11-12 експертів, постійно присутніх в Україні.


Фото: Енергоатом