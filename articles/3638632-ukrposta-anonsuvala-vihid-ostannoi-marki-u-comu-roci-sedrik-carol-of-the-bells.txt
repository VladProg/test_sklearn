23 грудня вводиться в обіг поштова марка «Щедрик. Carol of the Bells», яка є заключною в циклі марок, випущених АТ «Укрпошта» в 2022 році.

Як передає Укрінформ, про це повідомляє пресслужба АТ «Укрпошта».

«Випуск поштової марки приурочено 100-річчю з моменту презентації музичного твору «Щедрик» на сцені в Карнегі-холі в Нью-Йорку», – йдеться у повідомленні.
Зазначається, що тираж марки становитиме 200 тис. примірників. Номінал марки – W (еквівалент 1,5$, відповідає тарифу на пересилання непріоритетного простого листа наземним транспортом до 50 г до іноземних держав).
Придбати поштовий випуск «Щедрик. Carol of the Bells» можна буде, починаючи з 23 грудня, у міських відділеннях Укрпошти, а також в офіційному онлайн-магазині Укрпошти.
Як повідомлялося, до новорічних свят Укрпошта випустила поштову марку «Переможного Нового року!» та підготувала тематичний мерч: різдвяні артлистівки та ялинкові прикраси-магніти.