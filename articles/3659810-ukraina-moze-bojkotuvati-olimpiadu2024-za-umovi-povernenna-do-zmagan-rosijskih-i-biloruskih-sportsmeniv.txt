Україна може відмовитися від участі в Олімпійських іграх-2024 в Парижі, якщо до змагань допустять спортсменів із росії й білорусі.

Про це на своїй сторінці в Фейсбуці повідомив міністр молоді та спорту, а також президент НОК України Вадим Гутцайт, передає Укрінформ.
«Наша позиція незмінна: допоки в Україні триває війна, російських і білоруських спортсменів не повинно бути на міжнародних змаганнях. Якщо ж нас не почують, я не виключаю можливості, що ми будемо бойкотувати і відмовимось від участі в Олімпіаді», – написав Гутцайт.
Він також зауважив, що частина міжнародних федерацій, зокрема й українська, виступає проти допуску росіян і білорусів до змагань.
«Частина міжнародних федерацій обурилася намаганням МОК просувати повернення росіян і білорусів. Їхні лідери ігнорували запрошення на Олімпійський саміт і заявили про свою позицію на відповідних консультаціях МОК. Недопустимою така ситуація є і для нашої держави. Ми зверталися і будемо звертатися до всіх міжнародних організацій, які можуть вплинути на ситуацію та до думки яких можуть дослухатися члени МОК», - пояснив міністр молоді та спорту України.
Як повідомлялося, Міжнародний олімпійський комітет опублікував заяву, в якій припустив, що росіяни і білоруси зможуть виступити на Олімпіаді в Парижі під нейтральним прапором.
Фото: НОК України