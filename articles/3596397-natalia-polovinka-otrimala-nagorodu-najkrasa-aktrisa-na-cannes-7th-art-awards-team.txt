Українську актрису Наталію Половинку відзначили нагородою "The Best Actress" на Cannes 7th Art Awards за головну роль у фільмі «Мати Апостолів», а продюсеру вручили ще п’ять нагород кінофестивалю Silk Road Film Awards Cannes, які фільм отримав ще в квітні.

Про це у Фейсбуці повідомив театральний центр «Слово і голос», передає Укрінформ.
«Вітаємо нашого керівника та засновницю Театрального Центру "Слово і голос", актрису та співачку - Наталію Половинку з отриманням нагороди "The Best Actress" на Cannes 7th Art Awards за головну роль у фільмі «Мати Апостолів», - йдеться у повідомленні.

13 жовтня стрічка «Мати Апостолів» відкрила 13 кінофестиваль Cannes 7th Art Awards. Фільм глядачам представили продюсер Дмитро Овечкін та художник-постановник Інга Житняя.
«Фільм «Мати Апостолів» глибоко вразив всіх глядачів, наймолодшому з яких було 6 років. По завершенню лунав гімн України. Від імені мера Канн були сказані теплі слова підтримки народу України в її важкі часи війни з агресором», - зазначив Овечкін.
Продюсеру фільму також вручили п’ять нагород кінофестивалю Silk Road Film Awards Cannes, які фільм «Мати апостолів» отримав ще в квітні.
Як повідомляв Укрінформ, стрічка була відзначена у категоріях найкращий фільм, найкращий режисер — Заза Буадзе, найкращі композитори — Роман Григорів та Ілля Разумейко та найкращий продюсер — Дмитро Овечкін.
"Мати Апостолів" (англ. "Mother of Apostles") — це українська військова драма 2020 року режисера Зази Буадзе. Сценаристи - Ратха Макеєнкова і Заза Буадзе.
Прем'єра в Україні відбулася 3 грудня 2020 року.
Проєкт фільму став одним із переможців 1-го конкурсного відбору Міністерства культури та інформаційної політики і створений за державної підтримки.
Фільм створено за сприяння Міністерства оборони України, Генерального Штабу ЗСУ, Командування Повітряних сил ЗСУ, Командування Десантно-штурмових військ ЗСУ, 95-ої бригади ДШБ ЗСУ, 101 ОБрО ГШ ЗСУ імені генерал-полковника Геннадія Воробйова, Авіаційних частин Василькова та Борисполя, Громадської організації «Товариство сприяння збройним силам України та військово-морського флоту «Цивільний корпус «Азов», Полку патрульної поліції особового призначення ППС ПОП «Миротворець» ГУ МП в Київській області.
Фільм знятий за реальними подіями, які відбувалися на сході України в 2014-2015 роках, де ще й дотепер продовжуються бойові дії. Це військова драма, у якій перед очима глядача постає повна картина трагедії, яку несе війна.
Перший міжнародний показ фільму відбувся в рамках European Film Market кінофестивалю Berlinale в Берліні в лютому 2020 року, після якого отримав багато схвальних відгуків міжнародних продюсерів.
Раніше фільм "Мати Апостолів" визнали як "Найкращий фільм" 2nd Paradise Film Festival (Угорщина) та 5th Golden Wheat Awards (Туреччина). Одразу чотири нагороди – "Найкращий фільм", "Найкраща музика", "Найкращі костюми", "Найкращий трейлер" – присудив 4thRome Prisma Film Awards (Італія).