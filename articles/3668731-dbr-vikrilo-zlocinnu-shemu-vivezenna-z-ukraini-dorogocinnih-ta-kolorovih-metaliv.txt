Працівники Державного бюро розслідувань викрили злочинну схему вивезення з України дорогоцінних та кольорових металів, яку спільно з посадовцями Волинської митниці налагодили представники приватної київської компанії.

Як передає Укрінформ, про це йдеться в повідомленні на сайті ДБР.


У двох вантажівках із причепами зловмисники намагалися вивезти понад 45,5 тонн брухту, який містить кольорові та дорогоцінні метали. Оскільки такий експорт заборонений законом, вантаж вони оформили як латунний шлак. Насправді ж у вантажівках були цілі та подрібнені мікросхеми, у складі яких є платина, золото, кольорові метали. Отримувач - німецьке підприємство.
За попередніми підрахунками, вартість сировини, яку намагалися незаконно вивезти з України, - понад 200 тисяч доларів США.
За клопотанням ДБР суд арештував вантаж, а також обидва транспортні засоби, в яких перевозили контрабанду, вартість яких складає майже 150 тисяч доларів.
Триває розслідування за фактом зловживання службовим становищем (ч. 2 ст. 364 Кримінального кодексу України). Передбачене статтею покарання – позбавлення волі на строк до 6 років.
Також призначено низку експертиз.
Як повідомляв Укрінформ, 10 лютого у ДБР заявили, що спільно зі Службою безпеки України проводять спільні обшуки по всій вертикалі митниці, викриті тіньові схеми масштабами до 10 мільярдів збитків на місяць.