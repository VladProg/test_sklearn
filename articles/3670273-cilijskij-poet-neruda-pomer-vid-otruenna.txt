Судово-медичні експерти встановили, що чилійський поет і лауреат Нобелівської премії з літератури Пабло Неруда помер у результаті отруєння.

Як передає Укрінформ, про це повідомляє AP.




Про причину смерті Неруди майже 50 років тому повідомив у понеділок його племінник Родольфо Реєс. Одкровення члена родини поета стали заключним етапом в одних з найбільших дебатів у Чилі після державного перевороту 1973 року. За офіційною версією, Неруда помер від ускладнень раку простати, проте водій поета Мануель Арайя десятиліттями стверджував, що його отруїли.




Коментарі Реєса ще не були підтверджені судово-медичними експертами з Канади, Данії та Чилі. Звіт про причину смерті Неруди буде оприлюднений у середу.




Цього року публічне оголошення медичного висновку групи відкладалося двічі. Спочатку цьому перешкодили проблеми із підключенням Інтернету в одного із експертів, а потім суддя сказав, що група ще не дійшла єдиної думки.




Міжнародні судово-медичні експерти кілька років тому заперечили слабкість і виснаження організму поета внаслідок хронічної онкології як офіційну причину смерті. Водночас, тоді вони не сказали, що саме вбило Неруду.
За словами Реєса, судово-медичні тести, проведені у данських і канадських лабораторіях, показали наявність великої кількості потужного токсину Cloristridium botulinum, який може викликати параліч нервової системи та смерть.




Реєс повідомив, що він має доступ до висновку судово-медичної експертизи як адвокат у судовій справі про смерть дядька. Експертиза була проведена після заяви тієї ж групи експертів у 2017 році про ознаки наявності токсину в кістках та молярі (корінний зуб — ред.). Результати лабораторних тестів показали, що токсин був введений, коли поет був живий.




Оприлюднення звіту про причину смерті Пабло Неруди заплановано майже через 50 років після його смерті та через 12 років після початку судового розслідування версії з отруєнням.




Цього місяця Арайя заявив, що він упевнений у висновках судово-медичної експертизи, які підтверджуть його твердження про загибель поета після “ін’єкції у шлунок” у клініці, куди він був госпіталізований. Він додав, що вперше почув таку версію подій від медсестри.




Пабло Неруда помер у віці 69 років у клініці у Сантьяго напередодні еміграції до Мексики, де він мав бути “впливовим голосом проти диктатури”. Поет був відомим своїми віршами про кохання, а у 1971 році став лауреатом Нобелівської премії з літератури.