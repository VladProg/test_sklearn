До Києва приїхав ірландський актор Джек Глісон, відомий за роллю короля Джоффрі Баратеон із серіалу "Гра престолів".

Як повідомляє кореспондент Укрінформу, під час зустрічі актора з журналістами в Україні було оголошено масштабну повітряну тривогу, але він, попри небезпеку, не припинив спілкування зі ЗМІ.
"Якщо всім нормально, то ми можемо продовжити", – сказав Глісон.
Пізніше актор поділився, що якби присутні почали панікувати, він обов’язково побіг би в укриття. "Я подивився на всіх під час тривоги. Усі були дуже спокійні. Мене це теж заспокоїло і я вирішив продовжувати. Звісно, якби всі почали бігати і кричати, то я б теж так зробив", – зазначив він.

Актор розповів, що разом із друзями пригнав до України машину для військовослужбовців української армії. За словами Глісона, раніше його друзі вже передали Україні майже 230 машин, 25 з яких вони пригнали особисто. "Я дуже радий, що мої друзі займаються такою справою і що я зміг взяти в цьому участь", – наголосив він.
Ірландець відзначив силу українців та висловив захоплення відвагою народу.






До Києва приїхав актор серіалу «Гра престолів» Джек Глісон / Фото: Геннадій Мінченко, Укрінформ

















































Актор планує провести в Україні кілька днів. Упродовж цього часу він проведе майстер-класи і воркшопи з акторської майстерності, зустрінеться з українськими військовослужбовцями, візьме участь в благодійних зборах коштів та аукціонах для підтримки Збройних сил України.
Як повідомлялося, Глісон виставив на благодійний аукціон Prozorro.Продаж статуетку у вигляді свого героя - короля Джоффрі Баратеона із «Гри престолів». Гроші від продажу будуть направлені на придбання тепловізора.