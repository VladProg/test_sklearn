Серед пріоритетних завдань уряду на 2023 рік в сфері освіти є безпека навчального процесу та його учасників, а також реформа Нова українська школа 5-9 класів.

Про це під час засідання уряду у вівторок, 3 січня, сказав Прем’єр-міністр Денис Шмигаль, передає Укрінформ.
"Зосередимося на безпеці учнів, студентів, учителів, викладачів. Наразі 65% освітніх закладів України забезпечені укриттями. Цього недостатньо, надійні та належно обладнанні укриття повинні мати всі освітні заклади" - сказав Шмигаль.
Також, як додав прем'єр, буде вдосконалено дистанційний формат освіти.
"Мусимо вдаватися до онлайн-навчання, щоб захистити життя та здоров’я дітей. Важливо наповнювати цифровий простір якісним контентом, створювати інструменти асинхронного навчання, забезпечувати учням і вчителям доступ до швидкісного Інтернету", - сказав Прем'єр-міністр.
Окрім цього, за його словами, у 2023 році будуть продовжені реформи Нової української школи в 5-9 класах.
Як повідомляв Укрінформ, команда українських розробників з віртуальної школи Unicorn School створила мобільний застосунок для смартфонів та планшетів, що дозволяє продовжувати навчатись навіть під час блекауту.
Фото: Телеграм Дениса Шмигаля