Міністри спорту понад 30 країн звернулися до МОК із закликом утриматися від повернення спортсменів з росії й білорусі до участі у наступній Олімпіаді - навіть під нейтральним прапором.

Текст заяви оприлюднено на сайті Держдепартаменту США, передає Укрінформ.
«З урахуванням автономії спортивних організацій та того, що вторгнення в Україну та її спустошення триває, ми погоджуємося, що пропозиція МОК про вивчення шляхів повернення до змагань окремих російських і білоруських спортсменів викликає багато запитань і занепокоєнь»,- вказується в документі.
Як зазначається, зараз ситуація лише погіршилася. Тому наразі «немає жодних практичних причин скасовувати режим виключення (з участі в змаганнях – ред.) для російських і білоруських спортсменів, запроваджений МОК у його заяві від 28 лютого 2022 року».
При цьому констатується, що росія порушила олімпійське перемир’я, яке постійно підтримується Генеральною Асамблеєю ООН з 1993 року, а білорусь всебічно підтримує агресію рф.
«У нашій колективній заяві від 4 липня 2022 року, з огляду на принцип недискримінації, ми визнали, що громадянам рф та білорусі можна дозволити змагатися в якості «нейтральних» осіб за умови, що вони не представляють своїх держав. Проте в росії та білорусі спорт і політика тісно переплетені», - наголошується у зверненні.
У цьому зв’язку представники міжнародної спортивної спільноти висловили серйозні занепокоєння стосовно того, чи можуть спортсмени цих двох країн змагатися на Олімпіаді в «нейтральному» статусі, якщо вони безпосередньо фінансуються та підтримуються своїми державами. При цьому звертається окрема увага на «тісні зв’язки» між російськими спортсменами і російськими військовими.
Глави спортивних відомств закликали МОК розв’язати ці фундаментальні розбіжності, а також роз’яснити свій підхід до моделі «нейтралітету» на змаганнях. Допоки цього не буде зроблено, продовжується в заяві, «ми не погоджуємося з тим, що російських і білоруських спортсменів слід повертати до змагань».
Як повідомляв Укрінформ, наприкінці січня Міжнародний олімпійський комітет оголосив про намір повернути спортсменів з росії та білорусі до виступів на міжнародних змаганнях під нейтральним прапором. Водночас президент МОК Томас Бах хоч і підтвердив підтримку українців, однак застеріг проти втручання урядів держав у рішення комітету щодо допуску до участі в Олімпіаді російських та білоруських спортсменів.