Завдяки інтеграції застосунку «Київ Цифровий» із «Дією» водії зможуть передавати на перевірку інспектору копії цифрових документів (свідоцтва про реєстрацію транспортного засобу та посвідчення водія) через «Дію».

Про це в Телеграмі повідомляє Київська міська державна адміністрація, передає Укрінформ.
«Київ Цифровий» тепер інтегрований з «Дією». Більше не потрібно фотографувати документи та завантажувати їх у «Київ Цифровий», – повідомив керівник цифрової трансформації Києва і заступник голови КМДА Петро Оленич.
Як зазначається, раніше користувачам доводилося робити фото водійських документів лише власноруч. Після сплати штрафу фото свідоцтва про реєстрацію транспортного засобу та посвідчення водія надходили на перевірку інспектору. Водії очікували, доки інспектор перевірить документи та затвердить заяву на повернення авто.
Інтеграція з «Дією» дає змогу повернути авто швидше й без паперових документів, зазначили в КМДА.
Користувач має завантажити копії цифрових документів через «Дію» та одразу отримає QR-код, щоб забрати авто зі штрафмайданчика. Таким чином, весь процес повернення авто проходитиме в режимі paperless, тобто лише із цифровими документами, йдеться у повідомленні.