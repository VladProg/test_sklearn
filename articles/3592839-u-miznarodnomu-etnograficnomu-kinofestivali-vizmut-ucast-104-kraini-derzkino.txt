International Ethnographic Film Festival (ОКО) стартуватиме в польському місті Торунь та триватиме із 13 до 18 листопада.

Про це повідомляє пресслужба Державного агентства з питань кіно, передає Укрінформ.
"Цього року фестиваль отримав 1171 заявку зі 104 країн світу: 24 конкурсанти боротимуться за грошовий приз від компанії MEGOGO, усі фільми-номінанти можна буде переглянути в Україні протягом кінофестивальних днів на платформі стрімінгу", - йдеться в повідомленні.
Водночас організатори зазначають, що візуальною концепцією цього року стане минувщина, аби наголосити, що історична пам'ять може вберегти від майбутніх посилок. Заразом обрана локація - м. Торунь- являє собою середньовічне давнє місто.
"Ми вирішили повернутися в минуле і запросити наших предків приєднатися до фестивалю. Ми хочемо дізнатися історії, які вони повинні розповісти, долі, з якими вони зіткнулися, і досвід, яким вони можуть поділитися з нами. Збереження спогадів про наше минуле є важливими для запобігання нелюдським речам у майбутньому", - йдеться в повідомленні.
Держкіно підкреслює, що поза конкурсом відбудеться спецпоказ українських фільмів "Подивись на Україну іншими очима", включно зі стрічками "Вусатий Фанк" Олександра Ковша, "Щоденник нареченої Христа" Марти Смеречинської, "Терикони" Тараса Томенка, "Сторожова Застава" Юрія Ковальова.
ОКО - міжнародний фестиваль етнографічного та антропологічного документального кіно, заснований у 2020 році, який проводився в селі Криничне Одеської області. Цьогорічний захід відбудеться в Польщі в межах Міжнародного кінофестивалю мистецтва кінематографії EnergaCAMERIMAGE, а також за допомогою програми МЗС Болгарії "Болгарська допомога заради розвитку" та за інформаційної підтримки Держкіно.