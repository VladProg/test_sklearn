Співачка ONUKA спільно з митцями Чернігівщини створили спільний музичний твір "Душа народу" про злочини росії проти українців - Голодомор і повномасштабне вторгнення у лютому 2022 року.

Про це повідомляє пресслужба Міністерства культури та інформаційної політики у Телеграмі, передає Укрінформ.
"Кліп проводить паралелі між двома найбільшими злочинами росії проти українського народу: Голодомором 1932-1933 рр. та найкривавішим актом восьмирічної незаконної російської агресії – лютневим вторгненням 2022 року", - йдеться у повідомленні.

Зазначається, що до створення "Душі народу" долучилися Чернігівський Академічний хор ім.Дмитра Бортнянського та хор старших класів "Провесінь" КЗПМО "Чернігівська музична школа №1 ім.Стефана Вільконського".
Кожного року в четверту суботу листопада Україна вшановує пам'ять жертв Голодомору 1932–1933 років і масових штучних голодів 1921–1923 і 1946–1947 років. У 2022-му День пам'яті жертв голодоморів припадає на 26 листопада.
Раніше МКІП закликало українців запалити свічку для вшанування жертв Голодомору.