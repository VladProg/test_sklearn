Експерти державного концерну «Укроборонпром» оцінили перші 13 розробок у сфері безпеки та оборони, подані в межах грантової програми, яка реалізується спільно з Українським фондом стартапів та урядом.

Про це повідомляє пресслужба концерну у Телеграмі, передає Укрінформ.
Як зазначається, проєкти стосуються розвитку безпілотних літальних апаратів, CRM-систем та оптимізації даних, нових транспортних засобів, комплексів контрбатарейної боротьби тощо.
"Потенційно ці пропозиції здатні підсилити Збройні сили України та стати потужним імпульсом для подальшого розвитку інноваційних технологій у військовій сфері", - зауважили в Укроборонпромі.
Разом із представниками концерну розробки оцінює пул незалежних експертів із різних галузей економіки. Проєкти, які відповідають ключовим критеріям відбору (затребуваність, здійсненність і життєздатність), спрямовуються на розгляд наглядової ради Українського фонду стартапів, яка ухвалює рішення про фінансування та укладення договору про надання гранту.
Програма грантової підтримки започаткована у червні поточного року. Відтоді на розгляд надійшло близько 100 проєктів, які стосуються технологій військового та подвійного використання, відбудови інфраструктури тощо. Сума гранту на реалізацію найкращих ініціатив – до $35 000.
Як повідомляв Укрінформ, за словами віцепрем'єр-міністра - міністра цифрової трансформації Михайла Федорова, стартапи в галузі military-tech (виробництво дронів, програмного забезпечення тощо) становлять майже 30% від усіх заявок на нову грантову програму підтримки проєктів подвійного призначення від Українського фонду стартапів та Укроборонпрому.
Укроборонпром та Український фонд стартапів (USF) у червні розпочали програму грантової підтримки проєктів подвійного призначення, які сприятимуть підвищенню обороноспроможності країни та її швидкій післявоєнній відбудові.