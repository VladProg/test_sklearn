Четверту добу поспіль енергосистема працюватиме з нульовим дефіцитом.

Про це повідомив міністр енергетики Герман Галущенко, передає Укрінформ з посиланням на пресслужбу Міненерго.
«Працюють усі 9 енергоблоків АЕС, забезпечуючи більше половини обсягів виробленої електроенергії в Україні. Сприятливі погодні умови цієї зими дозволяють потужно працювати гідрогенерації, зростають обсяги виробництва електроенергії з ВДЕ», - зазначив міністр.
Водночас Галущенко уточнив, що в Одеській області у зв’язку з ремонтами мережевої інфраструктури можливі стабілізаційні відключення. Також через ворожі обстріли східної частини Харківської області та пошкодження електромереж знеструмлено Куп’янськ та прилеглі райони.
Як зазначили в пресслужбі НЕК «Укренерго», при зростанні споживання в Україні можливі відключення.
«Через відсутність дефіциту потужності ліміти споживання до областей на сьогодні не доводились. При зростанні споживання можливе застосування відключень», - йдеться в повідомленні.
Як повідомлялось, енергосистема України вже пережила 14 ракетних атак ворога та 17 хвиль атак БПЛА по енергооб’єктах. Енергетики продовжують аварійно-відновлювальні роботи на низці електростанцій, які зазнали значних пошкоджень від атак росіян
Понад 10 ГВт основних встановлених потужностей наразі недоступні українській енергосистемі й знаходяться під контролем ворога. Це найбільша в Україні та Європі Запорізька АЕС, а також Запорізька ТЕС, Луганська ТЕС, Вуглегірська ТЕС, Каховська ГЕС.
Фото: ДТЕК