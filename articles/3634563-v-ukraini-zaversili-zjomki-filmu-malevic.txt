Завершилося виробництво фільму «Малевич» режисерки Дар’ї Онищенко про життя і творчість українського художника-авангардиста Казимира Малевича.

Про це Укрінформу повідомили в кінокомпанії 435 FILMS, яка займається створенням фільму у копродукції зі Швейцарією (Lehmann Sisters) за підтримки Державного агентства України з питань кіно.
«Малевич — геніальний художник, усе своє життя я захоплювалася його творчістю. Одного разу, приблизно 6 років тому, я була в Стокгольмі, де в Музеї сучасного мистецтва побачила його картину: вона була підписана “Казимир Малевич — російський авангардний художник”. Мене це обурило, адже у багатьох джерелах він досі значиться як російський художник-авангардист попри те, що народився в Києві, писав і говорив українською мовою та провів дитинство, юнацькі роки та частину професійного життя в Україні», - розповіла продюсерка та співсценаристка проєкту Анна Паленчук.
Вона разом з режисеркою та сценаристкою Дар’єю Онищенко вирішила, що зробивши фільм про Малевича, можна буде розповісти світу про його українське коріння.
«Це особливо актуально зараз, адже ми маємо повернути з росії українську культурну спадщину та українські геніальні імена, очистивши їх від імперського наративу», — наголосила Паленчук.
«Малевич» — другий спільний проєкт Дар‘ї та Анни (попередня спільна робота, соціальна драма «Істальгія»).
Проєкт здійснюється за фінансової підтримки Державного агентства України з питань кіно.
Зйомки фільму мали завершитись у березні 2022 року, але були перенесені через повномасштабне вторгнення росії. Влітку 2022 року режисерка і продюсерки фільму прийняли рішення завершити виробництво. Оператором проєкту виступив Олександр Рощин.
Консультантом фільму та його креативним продюсером виступила виконавча директорка Українського інституту та авторка кількох книг про Малевича Тетяна Філевська.
Головні ролі у фільмі виконали актори театру та кіно Віталій Ажнов та Олександр Рудинський, Народний артист України Олексій Горбунов, Заслужені артистки України, володарки Національної премії «Золота дзиґа» Ірма Вітовська-Ванца та Марина Кошкіна.
Цікавою є структура фільму: він складається з чотирьох квадратів – чотирьох частин, кожна з яких розповідає про певний епізод з життя Казимира Малевича.

Цим фільмом автори хочуть «відкрито відвоювати в росії Казимира Малевича, повернути художнику його українсько-польську біографію». Стрічка не претендує на 100% історичну достовірність. Це художній фільм, а не біографічне документальне кіно.
«Зараз увага до українського кіно дуже велика. Ми побачили на фестивалі інтерес до нашого проєкту, цікавість до постаті самого Малевича. Багато хто відзначив, що в нас дуже сильні актори. Звичайно, всі були дуже вражені, що нам вдалося дозняти фільм зараз, під час війни, у таких важких умовах», — додала Онищенко.