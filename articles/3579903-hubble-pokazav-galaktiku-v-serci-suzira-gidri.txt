Космічний телескоп Hubble завдяки камері Wide Field Camera 3 зробив світлину спіральної галактики NGC 5495, що знаходиться у сузір'ї Гідри.

Як передає Укрінформ, про це повідомляє обсерваторія.
NGC 5495 розташована майже за 300 мільйонів світлових років від нашої планети. Космічний об’єкт також називають Сейфертівською галактикою.


Фото: NASA/ESA

Сейфертівська галактика — тип спіральних або неправильних галактик із зореподібним активним ядром, спектр випромінювання якого містить численні широкі емісійні лінії, що вказує на потужні викиди газу зі швидкостями 300—5000 кілометрів на секунду.
Зазначається, що зображення взято із серії спостережень астрономів, які вивчають надмасивні чорні діри, що ховаються в середині інших галактик.
Вивчення центральних областей галактик може бути складним завданням, адже на яскравість галактичних ядер впливають області зореутворення та світло вже існуючих зірок.
Кришталево чисте бачення телескопа допомогло астрономам роз’єднати різні джерела світла в ядрі NGC 5495, дозволивши дізнатися точну вагу її надмасивної чорної діри.
Як повідомляв Укрінформ, космічний телескоп NASA/ESA Hubble завдяки камері Wide Field Camera 3 зробив фотографію яскравої зірки IRAS 05506+2414, що знаходиться у сузір'ї Тельця.