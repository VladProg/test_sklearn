Міністр оборони України Олексій Резніков заявив, що подасть у відставку, якщо Президент України Володимир Зеленський ухвалить таке рішення.

Відповідну заяву міністр зробив під час пресконференції в Києві, повідомляє кореспондент Укрінформу.

"Жоден чиновник не вічний у кріслі. Жоден. Рішення, бути мені міністром оборони або не бути ухвалює одне людина – Верховний Головнокомандувач і Президент України Володимир Зеленський, згідно з Конституцією. Він дає подання на призначення, а Верховна Рада призначає. Тому тільки за рішенням Президента України, я ухвалюватиму ті чи інші рішення, а далі робитиму те, що мені запропонує глава держави", – сказав Резніков.

Він наголосив, що робитиме все задля української перемоги. "Мій фах, щонайменше юриста, дає мені можливість думати оптимістично, що я точно знайду собі цікавий проєкт, який дозволить перемогти у цій війні, а ще потім покарати військово-політичне керівництво російської федерації", – додав урядовець.
Водночас Резніков підкреслив, що у разі звільнення підтримає наступника, за потреби надасть йому поради і консультації, а також персонально представить міністрам оборони, з якими має особисту комунікацію "на рівні телефону, без протоколів, без усього".
Як повідомлялося, на тлі низки скандалів у Міністерстві оборони України з’явилися чутки у ЗМІ про ймовірну відставку очільника відомства Олексія Резнікова.
Водночас, заступниця голови профільного комітету ВР Мар'яна Безугла анонсувала розгляд питань наступного тижня, серед яких: "новий міністр - заслуховування".
Також, за словами Безуглої, комітет розгляне питання реформи Служби безпеки України, створення сил оборони, військово-лікарської комісії та медичного забезпечення Збройних сил України