Із початку епідсезону на грип та ГРВІ перехворіло 1,8 млн українців, зафіксовано вісім летальних випадків внаслідок ускладнень грипу.

Про це на брифінгу в Медіацентрі Україна - Укрінформ сказав заступник міністра охорони здоров’я, головний державний санітарний лікар Ігор Кузін.
“Стосовно грипу, то цей сезон є важчим, ніж сезон 2022 року. Ми фіксуємо доволі високі показники захворюваності, вони ще не перевищують епідемічні пороги, але сумарно вже більше ніж 1,8 млн українців перехворіли на грип та ГРВІ. Це з 3 жовтня 2022 року, коли у нас розпочався епідемічний сезон”, - сказав Кузін.
Також, як відзначив держсанлікар, фіксуються і летальні випадки через захворювання на грип. Станом на сьогодні їх зафіксовано вісім.
При цьому, як додав Кузін, в аналогічний період епідсезону 2021-2022 років летальних випадків внаслідок грипу не фіксувалося.
За даними МОЗ, від грипу вакциновано 133 тисячі осіб, з них близько 87 тис. — особи з груп ризику.
Як зауважив держсанлікар, в цьому році Україна тримала в якості гуманітарної допомоги рекордну кількість вакцин від грипу. Ця вакцина розподілена для вакцинації ЗСУ, на рівень областей для вакцинації груп ризику та працівників критичної інфраструктури, але ще не використана в повному обсязі.