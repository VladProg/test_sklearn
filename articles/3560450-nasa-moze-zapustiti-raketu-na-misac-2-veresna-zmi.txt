За сприятливих погодних умов та у разі розв’язання всіх технічних проблем NASA може спробувати повторити запуск ракети до Місяця у межах місії "Артеміда-1" цієї п’ятниці або наступного понеділка.

По це повідомляє Space.com, передає Укрінформ.
“Оскільки сьогодні запуск провести не вдалося, NASA може спробувати відправити "Артеміду-1" у її місію на Місяць в один із щонайменше двох запасних днів. Якщо агентство вирішить проблему із двигуном №3, то за умов сприятливої погоди зможе спробувати повторно провести запуск 2 чи 5 вересня”, - йдеться у публікації.
Водночас зазначається, що якщо провести запуск у жоден із цих днів не вдасться, то наступне вікно відкриється аж у жовтні.
“Серед іншого, можливості запуску обмежені фазами Місяця та умовами освітлення під час повернення до атмосфери”, - сказано у статті.
Як повідомлялося, через технічні негаразди NASA в останні хвилини скасувала запланований на сьогодні пробний запуск місії "Артеміда-1", яка має повернути людину на Місяць.