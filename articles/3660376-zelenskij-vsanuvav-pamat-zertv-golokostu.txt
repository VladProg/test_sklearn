Президент Володимир Зеленський вшанував пам'ять жертв Голокосту й наголосив, що чим більше народів світу подолають байдужість, тим менше простору у світі залишиться для ненависті.

Про це він зазначив у відеозверненні, опублікованому на Телеграм-каналі глави держави, повідомляє Укрінформ.
"Сьогодні, як і завжди, Україна вшановує пам’ять мільйонів жертв Голокосту. Ми знаємо і пам’ятаємо, що байдужість убиває разом з ненавистю. Байдужість і ненависть завжди тільки вдвох здатні творити зло", - підкреслив Президент.
Тому, за його словами, так важливо, щоб кожен, хто цінує життя, виявляв рішучість, коли треба рятувати тих, кого ненависть прагне знищити.

Відео: Офіс Президента
Зеленський нагадав, що сьогодні ми згадуємо праведників народів світe - різних людей у різних країнах, які однаково рішучо рятували життя, а також згадуємо рішучість глобальної коаліції, яка зупинила нацизм.
"І сьогодні ми повторюємо ще вагоміше, ніж раніше: ніколи знову ненависті, ніколи знову байдужості. Чим більше народів світу подолають байдужість, тим менше простору у світі залишиться для ненависті. Вічна пам’ять усім жертвам Голокосту!", - сказав Зеленський.
Як повідомлялося, 27 січня у світі відзначають Міжнародний день пам’яті жертв Голокосту. Дата встановлена Генеральною Асамблеєю ООН на знак вшанування жертв геноциду єврейського народу під час Другої світової війни.
Фото: president.gov.ua