У Посольстві України в Грузії не виключають можливості масової евакуації українців у разі поновлення прямого авіасполучення Грузії з росією і зростання ризиків безпеки.

Про це заявив тимчасовий повірений у справах України у Грузії Андрій Касьянов в інтерв’ю Європейській правді, повідомляє Укрінформ.
«У разі відновлення прямого авіаційного сполучення, зростання реальних ризиків безпеки, я хочу сказати, що посольство на сьогодні не виключає можливості звернення до міжнародних організацій, до наших міжнародних партнерів із тим, щоб розглянути можливість надання допомоги у масовій евакуації громадян України з території Грузії», - сказав дипломат.
Він наголосив, що евакуація відбудеться за наявності реальних загроз життю і безпеці громадян. «Сидіти склавши руки ми не будемо. Ми будемо працювати й забезпечувати все від нас залежне задля забезпечення їх захисту і безпеки», - підкреслив Касьянов.
Тимчасовий повірений додав, що на тлі значного зростання загрози безпечному перебуванню в Грузії у зв’язку з аномальним притоком росіян посольство всіляко сприяє поверненню громадян в Україну.
«Зараз ми обговорюємо можливість організації спеціальних евакуаційних маршрутів саме для тих найбільш вразливих верств населення, які дійсно не мають коштів для повернення. При цьому ми розглядаємо наземний транспорт як оптимальніший», - сказав він.
Як повідомлялося, голова правлячої партії "Грузинська мрія" Іраклій Кобахідзе в ефірі грузинського ТБ заявив, що Грузія підтримає відновлення прямого авіасполучення з росією.
Водночас проти цього виступила президент Грузії Саломе Зурабішвілі.
росія припинила авіасполучення з Грузією 8 липня 2019 року.