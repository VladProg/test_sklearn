Нині до ініціатив з постачання продовольства з України доєдналися 44 країни, їх підтримали в ЄС та ООН. Завдяки зерновій програмі продовольством забезпечено 5 млн людей у світі, які страждають від його нестачі.

Про це керівник Офісу Президента Андрій Єрмак сказав на Всесвітньому економічному форумі в Давосі, представляючи Українську формулу миру, повідомляє власкор Укрінформу.
«44 країни вже доєдналися до зернових ініціатив, зокрема їх підтримали в ЄС та ООН. Попри війну, Україна зараз все робить, аби покласти край голоду у світі, коли велика кількість населення стикається з дефіцитом продовольства. Завдяки зерновій програмі щонайменше 5 млн людей, які потребують продовольчої підтримки, отримують її», - сказав Єрмак.
За його словами, Україна готова утримувати високий рівень виробництва продовольства навіть у вкрай екстремальних умовах, так само як нарощувати кількість суден, що перевозять продовольство.
Очільник Офісу Президента України нагадав про програму Grain from Ukraine, запущену в річницю Голодомору, та наголосив на тому, що продовольство не може бути перетворене на зброю.
Як повідомлялося, у листопаді минулого року Президент Володимир Зеленський презентував Українську формулу миру. Зокрема йдеться про забезпечення радіаційної, ядерної, продовольчої, енергетичної безпеки, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.
Учора Зеленський під час свого онлайн-звернення до учасників Всесвітнього економічного форуму закликав світ до швидкої реалізації Формули миру.
Фото: ОП