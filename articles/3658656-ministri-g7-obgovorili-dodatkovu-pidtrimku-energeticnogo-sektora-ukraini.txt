«Група Семи» (G7), у якій зараз головує Японія, провела розширену зустріч на рівні глав МЗС з питань екстреної допомоги Україні з метою відновлення її енергетичного сектору та іншої критично важливої інфраструктури.

Про це заявив у вівторок під час брифінгу в Вашингтоні речник Державного департаменту США Нед Прайс, передає власний кореспондент Укрінформу.
«Держсекретар Блінкен і міністр закордонних справ Японії Хаяші скликали сьогодні зустріч глав зовнішньополітичних відомств G7, України й ключових європейських партнерів, а також багатосторонніх установ, щоби підтвердити нашу колективну підтримку України та її енергетичного сектору, який продовжує зазнавати жорстоких російських атак», - зауважив представник Держдепу.
За його словами, обговорювалися можливості закупівлі електротрансформаторів та іншого пріоритетного обладнання для української електромережі, а також способи екстреної доставки необхідної допомоги в Україну.
«Група семи» також засудила продовження росією жорстоких ракетних та авіаударів по критичній інфраструктурі України.
«Держсекретар США й партнери також підкреслили важливість надання додаткових систем ППО, аби допомогти Україні ефективно захищатися від атак»,- зазначив представник американського відомства.
Як повідомлялося, востаннє міністри G7 провели нараду щодо підтримки енергосектору України 29 листопада минулого року, на полях міністерської зустрічі НАТО. Тоді США оголосили про виділення понад $53 мільйонів для екстреної підтримки діяльності української електромережі України. Загалом, впродовж останнього часу США виділили $270 мільйонів з метою підтримки й зміцнення енергетичного сектора України.