У Чернівцях у Культурно-мистецькому центрі імені Івана Миколайчука стартував міжнародний кінофестиваль Female Freedom Film Festival.

Про це в Телеграмі повідомила Чернівецька міська рада, передає Укрінформ.
«У центрі Миколайчука стартує міжнародний кінофестиваль. Показуватимуть стрічки про війну та становище жінок на війні, про політичні конфлікти, агресію, втрату дому й вимушене переміщення», - йдеться у повідомленні.
Зазначається, що фестиваль триватиме 25 - 27 листопада, вхід безкоштовний.
На сторінці фестивалю у Фейсбуці повідомляється, що Female Freedom Film Festival – це проєкт німецької громадської організації «Europäische Medien Initiative e.V.», до роботи над яким долучилися кіновиробнича компанія «Sakdoc Film» (Тбілісі) та Центр Gedankendach (Чернівці). Цього року фестиваль відбудеться вперше, а його кінопокази одночасно триватимуть у трьох країнах: Німеччині, Україні та Грузії.
«Female Freedom Film Festival має на меті підсилити голоси режисерок, які створюють фільми про війну та становище жінок на війні, про політичні конфлікти, агресію, втрату дому й вимушене переміщення. Фестиваль відкрито маніфестує засудження російської збройної агресії на території України. Представлені в програмі кінострічки висвітлюватимуть тему війни й викликів, які вона спричиняє», - уточнили організатори фестивалю.
Відвідувачі фестивалю матимуть змогу переглянути фільми режисерок з України, Грузії, Вірменії та Молдови. Зокрема, відбудеться ексклюзивний показ документальної стрічки «Цей дощ ніколи не скінчиться» Аліни Горлової та нового короткометражного фільму Наталки Ворожбит «Ти в порядку?».
Фото: Культурно-мистецький центр імені Івана Миколайчука