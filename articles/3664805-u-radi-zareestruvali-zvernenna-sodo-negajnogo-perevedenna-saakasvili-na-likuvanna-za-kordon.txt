У Верховній Раді України зареєстрували проєкт постанови про звернення до Грузії та інших країн щодо негайного переведення Міхеіла Саакашвілі на лікування за кордон.

Як передає Укрінформ, про це голова партії "Слуга народу" Олена Шуляк повідомила у Телеграмі.
"У парламенті зареєстровано проєкт постанови 8417 про звернення ВРУ до Грузії, Європарламенту, Ради ЄС, Єврокомісії, ПАРЄ та парламентів держав-членів ЄС щодо необхідності негайного переведення Міхеіла Саакашвілі на лікування за кордон", - ідеться у повідомленні.
Цей документ підписали 90 народних депутатів.
"Колишній грузинський президент і нинішній громадянин України нині перебуває у критичному стані. Тому грузинська сторона має забезпечити йому належну меддопомогу, а також створити умови для його переведення до однієї з європейських або американських клінік для подальшого лікування", - наголосила Шуляк.
Вона нагадала, що ПАРЄ, членом якої є й Грузія, у своїй резолюції 2463 (2022р.) закликала переглянути справи політичних в’язнів, що виступають проти загарбницької політики рф та звільнити їх, включно з Саакашвілі.
Як повідомлялося, громадянина України Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунуто обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.
Стаття за незаконний перетин кордону Грузії передбачає до п'яти років позбавлення волі.
Україна офіційно визнала Саакашвілі потерпілим у справі про неналежне поводження в ув'язненні.
1 лютого під час пресконференції з президентом Австрії Александером ван дер Белленом у Києві Президент України Володимир Зеленський продемонстрував фотографії Саакашвілі й висловив переконання, що влада Грузії його публічно катує і вбиває.


Фото: НОВОСТИ-ГРУЗИЯ