Українська оперна співачка Олена Бєлкіна, яка добре відома європейському глядачеві, проводить благодійні концерти та допомагає ЗСУ, дітям і артистам.

Один з таких концертів вона провела в Берліні. «Цей виступ - один із презентаційних концертів до мого нового альбому «Пристрасть до України», - розповіла співачка Укрінформу.
З початку повномасштабної війни всі свої виступи вона присвячувала Україні, завжди перераховувала велику частину своїх гонорарів на допомогу співвітчизникам - дітям, артистам, військовим. Вона також передавала гроші на збереження пам‘ятки архітектури - Малої філармонії «Сокіл» у Коломиї. Зокрема, надіслала 600 євро, на які будуть закуплені крісла до зали, а нещодавно ще €500 - на ялинку для дітей.

«Через місяць цієї жорстокої війни я співала у великому залі Віденської філармонії музику нашого композитора Валентина Сильвестрова, і ми зібрали 150 тисяч євро на підтримку України», - згадує Бєлкіна.
З різдвяного концерту у Відні та презентаційного виступу в Берліні вона вирішила віддати гонорар - 1300 євро - у дитячий будинок «Місто Добра» в Чернівцях.

«Я сама молода мама і розумію, що діти - це наше майбутнє, їх необхідно підтримувати. Це діти війни, і ми, дорослі, маємо зробити все можливе, щоб вони були щасливі в нашій прекрасній Україні», - пояснює своє рішення оперна зірка.
За словами Бєлкіної, після початку повномасштабної війни ставлення європейців до українських митців змінилося: по-перше, їх уже не сприймають, як щось «дуже схоже на російське», по-друге, в українських артистів з’явилася можливість показати світові своє високе мистецтво.

«Я бачу це з реакції на свій альбом з нашою музикою. Всім цікаво відкрити для себе щось нове, а наша країна - на першому місці у світі за кількістю народних пісень», - каже співачка.
Вона склала програму альбому так, щоб представити Україну європейському слухачеві, починаючи з народних пісень, які прийшли до нас із IX сторіччя, і завершуючи творами молодого композитора із Запоріжжя - Іллі Разумейка. Спеціально для цього альбому він написав «Реквієм за Маріуполем». У Берліні Бєлкіна вперше виконала цей твір.
«Це було дуже зворушливо й емоційно. Нам (мені й німецькому піаністу Маттіасу Самуїлу) вдалось передати через цю музику біль українців, і публіка не могла аплодувати. Німці навіть плакали... Я планую і далі записувати і виконувати твори наших композиторів, які занадто довго були в тіні», - зазначила співрозмовниця Укрінформу.
На концерті, організованому за ініціативи та сприяння Посольства України у ФРН, пролунали народні пісні та твори українських композиторів – Валентина Сильвестрова, Костянтина Данкевича, Сергія Борткевича, Григорія Алчевського, Михайла Жербіна, Романа Григоріва, Іллі Разумейка, світових класиків.
Олена Бєлкіна наразі мешкає у Відні, працює у театрах Європи та Японії. Цьогоріч вона очолила п‘ятірку класичних музикантів за версією швейцарської преси. Про неї, зокрема, написали: «Українська оперна артистка співає та бореться за свою Батьківщину, виносячи українську музику на перший план».