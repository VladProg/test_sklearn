У неділю, 19 листопада, стартує "Львівський тиждень скульптури", де візьмуть участь 60 художників з різних міст України, які представлять понад 200 скульптур.

Про це повідомляє медіацентр «Україна» у Львові, передає Укрінформ.
«60 художників з різних міст України візьмуть участь у «Львівському тижні скульптури». Також у його рамках представлять понад 200 скульптур. Зараз відбувається трансформація культури України, і ми показуємо усьому світові, якими ми є. Тому «Львівський тиждень скульптури» дуже важливий в різних аспектах: і освіти, і культури, і синергії наших художників з різних міст України», - розповіла директорка департаменту розвитку, виконувачка обов’язків начальника управління культури Львівської міської ради Наталія Бунда.

За її словами, такий захід у Львові відбувається вперше, а основною темою цьогорічної виставки обрали хаос.
Подія триватиме від 19 до 27 листопада в артцентрі "Я Галерея".