Месенджер WhatsApp представив три нові функції, одна з яких – обмеження можливості скрінити чати.

Як передає Укрінформ, про це повідомляє CNET.

Одна з нових функцій месенджера дозволить користувачам залишити груповий чат без сповіщення всієї групи. При цьому адміністратори чату все одно отримуватимуть сповіщення, але всі інші учасники групового чату – ні. Це може бути особливо корисним для великих групових чатів, наприклад, для тих, які тематично присвячені події, або гіперактивного чату, який більше не здається привабливим.
WhatsApp також незабаром дозволить користувачам приховати свій активний онлайн-статус від певних людей, і якщо ввімкнути цю функцію, програма не показуватиме вибраним особам моменти, коли ви доступні в програмі. Наразі месенджер показує, коли ви перебуваєте в мережі, усім, хто може переглядати ваш профіль у програмі.
Третя функція, яка наразі ще тестується, забороняє іншим користувачам робити знімки екрана повідомлень, призначених для одноразового перегляду.
Зазначається, що презентована нова «хвиля» функцій WhatsApp з’явилася за місяць до очікуваного публічного випуску програмного забезпечення iOS 16 від Apple.
Як повідомляв Укрінформ, соціальна мережа Facebook, що належить компанії Meta Platforms, додала вкладку, в якій користувачі зможуть бачити лише публікації від обраних друзів, груп та сторінок.