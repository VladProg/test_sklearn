Для Івано-Франківського Музею Євгена Коновальця створили однострій із тканини столітньої давнини.

Про це кореспонденту Укрінформу повідомив директор Музею визвольної боротьби імені Степана Бандери, історик Ярослав Коретчук.
«Для музею Євгена Конвовальця ми пошили однострій з тканини майже столітньої давнини. Колір, форма тканини повністю відображає той період. Однострій створили на основі відомих світлин, де зображений Євген Коновалець, періоду 1919 року», - повідомив Коретчук.
За його словами, над одностроєм 1919 року працювали реконструктори в Києві. Вартість роботи обійшлась майже 10 тис грн.
«По росту Коновальця, можливо, ми не вгадали, але більша частина деталей збігається», - додав Коретчук.
Він нагадав, що в Івано-Франківську Музей Євгена Коновальця створюють силами громади. Торік у кімнаті музею завершили ремонтні роботи. Над оформленням музею Євгена Коновальця працював заслужений діяч мистецтв України, професор Богдан Губаль.
Наразі вирішуються питання щодо експозиції, системи освітлення і фасаду будівлі музею. Серед експонатів музею планують представити речі пошанування Євгена Коновальця. Оригінальних речей, які б належали полковнику Армії УНР, немає.
Музей Євгена Коновальця мають намір відкрити в Івано-Франківську в червні, напередодні річниці від дня його народження.
Євген Коновалець - український державний, військовий та політичний діяч, полковник Армії УНР, командир Січових Стрільців, член Стрілецької Ради, командант УВО, голова Проводу українських націоналістів (1927), засновник та перший голова ОУН (з 1929 по 1938), один із ідеологів українського націоналізму.