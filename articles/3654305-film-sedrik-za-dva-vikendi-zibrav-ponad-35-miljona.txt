Касові збори двох вікендів прокату фільму «Щедрик» режисера Олесі Моргунець-Ісаєнко становлять 3 562 641 грн.

Про це повідомляє Державне агентство з питань кіно у Фейсбуці, передає Укрінформ.
“Другий тиждень показів побив рекорд першого вікенду. Українські кінотеатри вже відвідали 26 864 глядачі. Прокат ще триває”, - зазначають у Держкіно.
Історична драма «Щедрик» розповідає про долі трьох різних родин: українців, поляків та євреїв, яких об’єднало спільне горе — війна. За сюжетом, дорослі герої фільму втратили шанс на щасливе спокійне життя, однак діти завдяки викладачці співів Софії змогли бодай на якийсь час почуватися у безпеці.

Стрічку створено компанією «Ама Віжн» у співпраці зі Stewopol за фінансової підтримки Міністерства культури та інформаційної політики та інформаційної підтримки Держкіно. Кінотеатральну дистрибуцію фільму проводить FILM.UA Distribution та Kinomania Film Distribution.
Як повідомлялося, в українських кінотеатрах показ фільму «Щедрик» розпочався 5 січня.