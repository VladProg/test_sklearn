У Туреччині представили безпілотний гелікоптер Alpin, розроблений та виготовлений компанією Titra Teknoloji, що працює у сферах безпілотних систем, штучного інтелекту, кібербезпеки та інших високотехнологічних сферах.

Про це повідомляє Укрінформ з посиланням на профільне видання Директорату оборонної промисловості Defense Here.
“Alpin є першим безпілотним вертольотом у Туреччині, здатним здійснювати вертикальну посадку/зліт за допомогою однієї кнопки, повністю автоматично виконувати поставлені завдання та перевозити 200 кг корисного вантажу”, - повідомляє видання.
У компанії-розробниці розповіли, що безпілотний гелікоптер Alpin можна використовувати як у військових, так і в цивільних операціях з логістики.
Alpin здатний злітати і приземлятися вертикально, тому йому не потрібна злітна смуга. В складних географічних умовах він може залишити вантаж за допомогою лебідки чи гака без посадки на землю. Може здійснювати польоти в різних за кліматичними умовами регіонах. Підіймається на висоту 21 тисячу футів (6,4 км), може перебувати в повітрі до 9 годин. Працює на бензині, також може здійснювати довготривале спостереження за допомогою вбудованої камери.
Як повідомляв Укрінформ, у Туреччині до першого польоту готують безпілотний винищувач Kızılelma розробки турецької компанії Baykar Makina, який успішно пройшов чергові випробування на землі.