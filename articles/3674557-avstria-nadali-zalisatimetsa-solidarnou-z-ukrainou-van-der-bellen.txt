Федеральний президент Австрії Александер Ван дер Беллен запевнив у річницю російської повномасштабної війни проти України, що його країна залишатиметься солідарною з Україною стільки, скільки буде необхідно.

Як передає Укрінформ, відповідне відеозвернення глава Австрійської держави опублікував у Твіттері.
"Любі українські друзі, рівно рік тому росія розпочала свою жахливу та невиправдану агресивну війну проти України, завдаючи вам неймовірних страждань. Сьогодні я запевняю вас: Австрія надалі залишатиметься солідарною з Україною стільки, скільки буде потрібно. Ми – з вами", - заявив Ван дер Беллен.
Він додав, що Австрія продовжить "робити все що в наших силах, щоб зменшити страждання українського народу, супроводжувати Україну на її європейському шляху та робити внесок у процвітаюче та мирне майбутнє".
Своєю чергою глава МЗС Австрії Александер Шалленберг у відеозверненні з нагоди роковин повномасштабної війни рф проти України додав, що закінчення агресії росії перебуває в руках путіна, який має віддати наказ про виведення усіх російських військ з української території.
"Рівно рік тому, 24 лютого 2022 року, війна повернулась в Європу, коли росія здійснила жорстокий напад на Україну. 12 місяців тривають невимовні людські страждання та руйнування. Це призвело до незліченних жертв, мільйонів переміщених осіб, а також до болю та горя для прийдешніх поколінь. росія несе повну відповідальність за ці звірства. Таку поведінку не слід толерувати. Ми повинні і будемо підтримувати Україну у її боротьбі за суверенітет та територіальну цілісність", - заявив Шалленберг на тлі австрійського та українського прапорів.
Він вказав на те, що з першого дня російської агресії Австрія стояла пліч-о-пліч з народом України: "Ми прийняли понад 90 тис. українських переселенців, з яких більше 50 тис. залишилися в країні. А у співвідношенні до нашого ВВП ми посідаємо перше місце за наданням гуманітарної допомоги".
Глава МЗС наголосив, що Австрія "підтримуватиме Україну стільки, скільки буде потрібно".
"Український народ заслуговує на справедливий та стійкий мир. Закінчення війни сьогодні – в руках путіна. Я вимагаю негайного припинення російської агресії, безумовного виведення усіх російських військ та відновлення суверенітету й територіальної цілісності України", - підкреслив Шалленберг.
За словами міністра, у цю сумну річницю його послання є чітким: "Австрія дотримується міжнародного права. Австрія дотримується основних принципів, закладених Статутом ООН. І Австрія стоїть поруч з Україною!".



Як повідомлялося, цього дня рік тому росія розпочала новий етап війни проти України – повномасштабний наступ. За рік сили оборони України завдали значних втрат агресору, знищивши майже 147 тисяч російських загарбників.