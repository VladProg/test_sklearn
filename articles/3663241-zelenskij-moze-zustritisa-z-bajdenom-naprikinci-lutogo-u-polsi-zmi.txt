Президенти України Володимир Зеленський і США Джо Байден можуть зустрітися наприкінці лютого у Польщі, ймовірно у Жешуві або Варшаві.

Про це з посиланням на свої джерела інформує видання Dziennik Gazeta Prawna, передає Укрінформ.

Зазначається, що візит Президента США Байдена до Польщі може супроводжуватися приїздом в той самий час до РП президента України Зеленського. Зустріч може відбутися у Варшаві або Жешуві. Приїзд Зеленського буде частиною широкого дипломатичного плану Києва до річниці початку повномасштабної російської агресії проти України.
“Український Президент представить мирний план і закликатиме організувати міжнародну конференцію, присвячену Україні”,- повідомило агентству дипломатичне джерело в Києві. Під час виступу Зеленський підніматиме питання гарантій безпеки для Києва. Серед країн-гарантів, крім США, мали б бути також Канада, Туреччина, Велика Британія, Ізраїль, Німеччина і Польща.
Як підкреслює видання, візит Байдена в Україну наразі не розглядається.
Як повідомляв Укрінформ, 21 грудня Зеленський під час візиту до Вашингтона провів зустріч з Президентом США Джозефом Байденом.