Співчуття у зв’язку з трагедією у Броварах, де катастрофа вертольота спричинила численні жертви, висловлюють лідери країн Європи та керівники інституцій ЄС.


Сполучені Штати висловлюють глибокі співчуття Україні у зв’язку з падінням гелікоптера біля дитячого садка під Києвом, що призвело до жертв, однак не мають жодної інформації, яка могла би вказати на причини катастрофи.
Про це сказав під час телефонного брифінгу в середу координатор з питань стратегічних комунікацій Ради нацбезпеки Білого дому Джон Кірбі.
«Ми висловлюємо наші співчуття народу України і, звісно, адміністрації Президента Зеленського, у зв’язку з цією спустошливою втратою сьогодні міністра внутрішніх справ та життів цивільних осіб, у тому числі дітей. Просто боляче було прокидатися з такою новиною сьогодні вранці», - зазначив представник Білого дому.
***
Після того, як стало відомо про авіакатастрофу в Броварах, високопосадовці Литви, Латвії та Естонії, починаючи з їх президентів, висловили співчуття родинам загиблих та народу України.
«Сумні новини про аварію гвинтокрила під Броварами. Мої співчуття родинам загиблих, Президенту Володимиру Зеленському і народу України. Литва сумує разом з українцями. Цей інцидент є ще одним трагічним наслідком російської агресії проти України», - написав президент Литви Гітанас Науседа.
Канцелярія Президент Латвії повідомила, що Егілс Левітс сьогодні відвідав Український дім у Давосі та висловив співчуття рідним голови МВС України Дениса Монастирського й інших загиблих.
Як написав у Твіттері естонський президент Алар Каріс, він «засмучений жахливою аварією сьогодні під Києвом», що призвела до загибелі міністра внутрішніх справ України та його колег, які були критично важливі у захисті держави. «Мої співчуття родинам загиблих, народу України», - додав Каріс.
***
Канада висловлює співчуття жертвам авіакатастрофи гелікоптера у Броварах та всьому українському народу.
Про це на своїй сторінці у Твіттері написав прем‘єр-міністр Канади Джастін Трюдо.
«Новина про катастрофу гелікоптера у Броварах - дуже сумна. Висловлюю співчуття родичам загиблих, президенту Зеленському та українському народу. Я також бажаю швидкого та повного відновлення усім травмованим», - йдеться у дописі.
Трюдо додав, що «Канада солідарна з Україною».
***
Президент Європейської ради Шарль Мішель та очільниця Європейської комісії Урсула фон дер Ляєн висловили співчуття народу й уряду України у зв’язку з трагедією у Броварах, де катастрофа вертольота спричинила численні жертви.
Дописи обидва керівники розмістили у Твіттері, передає Укрінформ.
«Ми приєднуємося до України у скорботі через трагічний інцидент із вертольотом у Броварах. Міністр Денис Монастирський був великим другом ЄС. Висловлюємо найглибші співчуття родинам жертв, Президентові України Володимиру Зеленському, Прем’єр-міністру Денису Шмигалю та народу України», - зазначив Мішель.
Своєю чергою фон дер Ляєн зауважила: «Трагедія вдарила у серце охопленої війною України. Висловлюю найщиріші співчуття родинам жертв, Президентові Зеленському та всій країні у зв’язку з катастрофою гелікоптера в Броварах. Ми скорбимо разом з вами».
***



Обставини катастрофи, що відбулася сьогодні у Броварах, під час якої загинули члени уряду України та цивільні люди, включаючи дітей, все ще мають бути з’ясовані, але вже зараз очевидно, що ця трагедія стала одним із наслідків жорстокої війни, яку проти України розв’язав путін. Про це сьогодні у Брюсселі, на початку засідання Військового комітету НАТО заявив його голова, адмірал Роб Бауер (Rob Bauer), повідомляє кореспондент Укрінформу.
«Цього ранку ми дізналися, що 18 людей, включаючи трьох членів уряду України та кількох дітей, загинули під час вертолітної катастрофи у Броварах, у місті в Київській області. Багато людей були поранені. Хоча причини цього інциденту поки залишаються неясними, це є ще одним шокуючим нагадуванням щодо безглуздого руйнування та неминучого горя, яке спричинено цією війною. Ця війна може завершитися сьогодні, якщо президент путін вирішить зупинитися. Поки він цього не зробив, ми будемо продовжувати підтримувати Україну, так довго, як це буде необхідним», - наголосив голова Військового Комітету НАТО.
Він зауважив: війна в Україні довела, що оборона держави є відповідальністю, яка лежить не лише на плечах людей в уніформі. Українці воюють не лише за те, що вони мають, вони боряться за те, ким вони є. Війна в Україні продемонструвала, що стримування й оборона Альянсу потребує участі від всіх частин суспільства країн-союзниць.
«Війна також продемонструвала, що ми маємо бути готовими воювати у битвах завтрашнього дня, як і у битвах минулого, але сьогодні. Сучасна війна - це такою ж мірою про біти та берці, як про бруд та кров. Ми всі вражені ефективністю та професіоналізмом наших українських колег, які здатні перевершувати у маневрі свого опонента, знову і знову», - сказав адмірал Бауер.
Він повідомив, що завтра відбудеться розширена зустріч воєначальників країн-учасниць Стабілізаційних сил НАТО в Косово (KFOR), а також спеціальна сесія, що буде присвячена розвитку воєнної ситуації в Україні та навколо неї. Як очікується, до цієї зустрічі дистанційно приєднається Головнокомандувач Збройних Сил України Валерій Залужний.
«НАТО засноване на зобов’язаннях солідарності. Але солідарність не означатиме нічого, якщо ніхто не захоче за неї боротися. Цінності та принципи є пустими словами, якщо ніхто не хоче захищати їх. Наші чоловіки та жінки в уніформі є частиною величезної команди у 3,2 мільйони військових братів та сестер, а після майбутнього входження Фінляндії і Швеції нас буде близько 3,5 мільйона. Вони бачать разом більше, ніж вони могли б бачити наодинці. Вони роблять разом більше ніж вони можуть зробити наодинці», - наголосив воєначальник Альянсу.
Від імені Військового Комітету адмірал Бауер оголосив хвилину мовчання із вшанування тих військовослужбовців, які загинули у боротьбі за свободу.
***
Уряд Британії відреагував на трагедію у Броварах, де катастрофа вертольота спричинила численні жертви, та готовий підтримати Україну.
Про це повідомляється на Твіттері офісу прем`єр-міністра Великої Британії Ріші Сунака.
«Наші думки з усіма, хто постраждав у результаті катастрофи гелікоптера під Києвом, і з тими, хто зараз бере участь в ліквідації наслідків. Українці продовжать страждати, поки путін продовжуватиме непотрібну війну», - йдеться у дописі.
Зазначається, що Велика Британія продовжуватиме підтримувати Україну, щоб забезпечити міцний мир.
Британський міністр закордонних справ Джеймс Клеверлі заявив, що глава МВС України Денис Монастирський, який загинув у катастрофі, був великим другом Британії.
«Трагічна новина про катастрофу гелікоптера в Україні сьогодні вранці, яка забрала життя міністра внутрішніх справ України Дениса Монастирського, членів його команди та цивільних осіб. Денис був справжнім другом Великої Британії. Ми готові підтримати Україну у всі можливі способи», - написав Клеверлі у Твіттері.
***
Канцлер ФРН Олаф Шольц вважає, що трагедія у Броварах є свідченням того, яку велику ціну Україна платить у розв’язаній росією війні. Про це він написав у Твіттері.
«Аварія гелікоптера у Броварах ще раз засвідчує, яку величезну ціну Україна платить у цій війні. Наші думки з родинами загиблих і поранених у цей сумний день, а також із Президентом Зеленським, який сьогодні втратив міністра внутрішніх справ», - написав глава німецького уряду.
***
Президент Еммануель Макрон заявив, що Франція висловлює співчуття українським друзям з приводу загибелі людей в авіакатастрофі гелікоптера у Броварах.Про це він повідомив у Твіттері.
«Засмучений трагічною загибеллю міністра внутрішніх справ України Дениса Монастирського. З думкою про всіх постраждалих у цій жахливій події, яка сталася біля дитячого садка, про дітей та їхні родини. Франція висловлює співчуття українським друзям», - написав Макрон.
***



Міністр закордонних справ Нідерландів Вопке Гукстра висловив співчуття через авіакататрофу в Броварах.
“Спустошений новиною про авіакатастрофу гелікоптера на Києвщині та загибель міністра внутрішніх справ України, першого заступника міністра та державного секретаря. Цю трагічну втрату неможливо описати словами. Мої глибокі співчуття родинам загиблих, Володимиру Зеленському та Дмитру Кулебі. Наші думки з вами та всією Україною”, - написав він у Твіттері.
У свою чергу міністр оборони Нідерландів Кайса Оллонгрен написала у Твіттері, що шокована новиною.
“Шокована новиною про авіакатастрофу гелікоптера в Києві біля дитсадка, яка призвела до загиблих та постраждалих, зокрема дітей та членів уряду. Моє серце з усіма, їхніми родинами, друзями та колегами”, - написала вона.
***



Президент Грузії Саломе Зурабішвілі висловила співчуття у зв'язку з авіакатастрофою, що сталася у місті Бровари на Київщині у середу, 18 січня. Про це вона повідомила у Твіттері.
«Глибоко засмучені трагічною аварією гелікоптера в Броварах. Висловлюю глибокі співчуття родинам загиблих, народу України та Президенту Володимиру Зеленському», - написала Зурабішвілі.
Вона також додала, що Грузія скорбить разом із Україною.
***
Прем'єр-міністр Молдови Наталія Гаврилиця висловила співчуття українському уряду й народу у зв'язку з авіакатастрофою гелікоптера й гибелі людей у Броварах. Про це повідомляє NewsMaker.
«Від імені уряду Республіки Молдова і від себе особисто висловлюю глибокі співчуття уряду й народу України. Мої думки із сім'ями загиблих. Всім потерпілим я хочу скорішого одужання», - написала Гаврилиця на своїй сторінці в соцмережах.
У свою чергу глава МВС Молдови Анна Ревенко також закликала «систему внутрішніх справ України продовжувати боротьбу задля захисту Батьківщини, на згадку про полеглих, які уможливили, щоб їхня країна вистояла у війні, навіть ціною найвищої жертви».
Як повідомляв Укрінформ, у середу в Броварах на Київщині поряд із дитячим садком та житловим будинком упав гелікоптер. Унаслідок авіакатастрофи загинули міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович. Загалом унаслідок авіакатастрофи загинуло від 15 до 18 осіб (дані уточнюються), з них троє дітей.