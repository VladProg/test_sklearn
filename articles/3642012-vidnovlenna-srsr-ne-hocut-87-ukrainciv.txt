В Україні 87% громадян не прагнуть відновлення Радянського Союзу, натомість лише 3% хотіли б цього.

Про це свідчать результати опитування громадян щодо ставлення до СРСР, проведеного Центром Разумкова, передає Укрінформ.
Зазначається, що дослідники порівнювали результати опитування з отриманими у попередні роки.
"Якщо у 2000 р. лише трохи більш ніж половина (53%) респондентів однозначно відповідали, що не прагнуть відновлення Радянського Союзу, то у 2021 р. частка таких становила вже 69%, за даними останнього опитування (2022 р.) — 87%. Однозначно хочуть відновлення СРСР лише 3% опитаних (у 2000 р. таких було 19%, у 2021 р. — 10%), ще 11% відповіли «так, але я розумію, що за сучасних умов це нереально» (у 2000 р. — 28,5%, у 2021 р. — 21%)", - зазначають соціологи.
За їхніми даними, в усіх регіонах супротивники відновлення СРСР становлять переважну більшість, хоча на Півдні та Сході країни їхня частка (відповідно 72% і 81%) дещо нижча, ніж на Заході (93%) і в Центрі (89%). Причому серед представників найстаршої вікової групи ті, хто не хотів би відновлення Радянського Союзу, становлять переважну більшість (74,5%), а серед осіб віком до 30 років ця частка зростає до 95%.
Також соціологи зауважують, що серед тих, хто в родині розмовляє російською мовою, ця частка становить 79%, серед тих, хто розмовляє українською, — 90%.
Опитування проводилося соціологічною службою Центру Разумкова за підтримки Представництва Фонду Конрада Аденауера в Україні з 22 вересня по 1 жовтня методом face-to-face проводилось у 112 населених пунктах у всіх областях України (у Запорізькій, Миколаївській, Харківській — лише на тих територіях, що контролюються урядом та на яких не велися бойові дії) та місті Києві.
Опитано 2021 респондента віком від 18 років. Похибка вибірки (без урахування дизайн-ефекту) не перевищує 2,3%. При цьому додаткові систематичні відхилення вибірки можуть бути зумовлені наслідками російської агресії, зокрема вимушеною евакуацією мільйонів громадян.