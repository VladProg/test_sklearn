Уповноважений Верховної Ради з прав людини Дмитро Лубінець заявив, що виходить зі складу Європейського інституту омбудсмана через незаконне вивезення з Австрії до російської федерації двох українських дітей.


Як передає Укрінформ, про це Лубінець повідомив у Фейсбуці.
"Надіслав терміновий лист членам Європейського інституту омбудсмана про вихід із цього об’єднання. Цей крок став наслідком того, що двох українських дітей, які перебували на території Республіки Австрія через російську збройну агресію, "правозахисник Європейського інституту омбудсмана (ЄІО)" вивіз на територію рф", - написав Лубінець. За інформацією ЗМІ, це зробив доктор Йозеф Зігеле, генеральний секретар ЄІО, член правління ЄІО та заступник омбудсмана Тіролю.

Влада Австрії розпочала офіційне розслідування дій Зігеле. "Зазначене є порушенням статей 49, 50 Женевської конвенції про захист цивільного населення під час війни, які забороняють здійснювати примусове переселення або депортацію осіб з окупованої території та покладають на окупаційну державу обов’язок вжити всіх необхідних заходів для полегшення процедури встановлення особи дітей та реєстрації їхніх сімейних зв’язків", - наголосив Лубінець.
За його словами, вказані факти, а саме - насильницька передача дітей однієї групи в іншу, є однією з ознак геноциду відповідно до статті II Конвенції ООН від 9 грудня 1948 року "Про запобігання злочину геноциду та покарання за нього”.
"В Європейському інституті омбудсмана на моє прохання не провели внутрішнього розслідування та не застосували відповідних санкцій до пана Зігеле, вчинок якого суперечить меті заснування інституту та свідчить про його упередженість. Президент інституту пан Драган Мілков проігнорував мої запити", - зазначив Лубінець.
На його переконання, подібні дії шкодять національним інтересам України у той час, коли триває повномасштабна війна.
"Наголошую, що повернення кожної депортованої дитини є надскладним процесом, який потребує титанічних зусиль та часу", - підкреслив Лубінець та закликав колег, які є членами інституту, розглянути можливість негайного виходу із Європейського інституту омбудсмана і засудити дії його керівництва.
"Водночас висловлюю подяку своїм колегам та друзям, які вийшли з ЄІО, омбудсману Республіки Латвія пану Юрісу Янсонсу та омбудсману Республіки Литва Еріці Леонайте за їхню однозначну позицію та швидку реакцію на вищезазначену ситуацію", - зазначив Лубінець.
Як повідомляв Укрінформ, з українських територій, тимчасово захоплених після 24 лютого 2022 року, російські загарбники примусово вивезли до росії більш як 14 тисяч дітей.