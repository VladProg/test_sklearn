У Давосі відбулася панельна дискусія за участі медіакорпорацій Google та Netflix про співпрацю у межах збереження та діджиталізації української культурної спадщини.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
«Наша панельна дискусія в Давосі «Від захисту культурної спадщини України до сприяння інвестиційним перевагам у всьому світі» відбулася за участі світових гігантів Google та Netflix. Говорили про досвід співпраці у рамках збереження та діджиталізації української культурної спадщини, підтримки економіки країни під час повномасштабної війни рф, про ті проєкти, які вже вдалось реалізувати та нові перспективи», - написав Ткаченко.
Водночас міністр зазначив, що Давоський форум - важлива платформа, де голос України звучить все гучніше. Він підкреслив, що українці мають вже думати про післявоєнне економічне відновлення та залучення впливових міжнародних партнерів до цього процесу.
Ткаченко подякував модератору зустрічі Anastasia Bondar за важливі слова: «Культурні цінності – це те, що визначає нашу поведінку саме в темні часи, а не коли все добре. Отже, ми тут не для того, щоб казати «ми жертви», ми тут, щоб заявити: ми борці і ми переможемо».