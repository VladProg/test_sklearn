Дохід «росатома» торік зріс на 17%, тому Україна наполягає на санкціях, бо на кожному доларі, який іде до російського бюджету, - кров українців.

Як передає Укрінформ, про це повідомив Прем’єр-міністр України Денис Шмигаль під час засідання уряду.
Він наголосив, що для України важливо, аби санкційний тиск на агресора посилювався, і рф мусить платити високу ціну за свої воєнні злочини.
«Головні джерела фінансування війни мають бути перекриті. Насамперед, це стосується російської нафти й атомної енергетики. На жаль, ворог продовжує на цьому заробляти. Минулого року експорт товарів рф збільшився майже на 10%. Дохід «росатома» зріс на 17%. На кожному доларі, який іде до російського бюджету, кров українців. І це треба пам’ятати всім, хто торгує з росією», - сказав Шмигаль.
Він також висловив вдячність партнерам за безпрецедентні санкції щодо держави-терориста і наголосив, що Україна наполягає на включенні до десятого санкційного пакету ЄС російської атомної галузі.
Шмигаль додав, що у свою чергу, Україна вже запровадила санкції щодо понад 4,5 тисяч фізичних та юридичних осіб, які загрожують нашій національній безпеці. Серед них 200 функціонерів атомної галузі рф.
«Українська атомна енергетика зробила колосальний ривок для подолання залежності від російських постачальників твелів. «Енергоатом» розірвав контракт із компанією рф та перейшов на паливні збірки американської компанії Westinghouse», - сказав Глава уряду і зауважив, що подібним шляхом мусять рухатися країни Європи, яких підсадили на «атомну голку» росії.
«Досвід показує, що вплив росії ніколи не обмежується економікою, а завжди конвертується в агресивну політику. І це пряма загроза державності та суверенітету багатьох країн Європи», - наголосив Прем’єр.
Як повідомлялося, Президент Володимир Зеленський на пресконференції за результатами саміту Україна-ЄС, 3 лютого, закликав усі країни Європейського Союзу ухвалити рішення і запровадити санкції проти росатома.
5 лютого, введено в дію рішення Ради нацбезпеки і оборони України щодо санкцій проти атомної галузі росії.
Фото: КМУ