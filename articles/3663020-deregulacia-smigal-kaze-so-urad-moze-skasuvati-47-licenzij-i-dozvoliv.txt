Кабінет Міністрів України ухвалив розпорядження, яким вносяться зміни до плану заходів щодо дерегуляції та покращення бізнес-клімату.

Про це Прем‘єр-міністр України Денис Шмигаль розповів на засіданні уряду у вівторок, повідомляє кореспондент Укрінформу.
Він поінформував, що створена урядом Міжвідомча робоча група з питань прискореної дерегуляції вже представила перші рекомендації — скасувати 47 ліцензій і дозволів у сфері відання Міністерства економіки України.
За словами Шмигаля, це норми, що регулюють експорт та імпорт товарів, норми у сфері інвестиційної діяльності, інтелектуальної власності, технічного регулювання.
"Сьогодні (31 січня – ред.) ухвалюємо розпорядження, яким вносимо зміни до плану заходів щодо дерегуляції та покращення бізнес-клімату. Додаємо понад 30 позицій, за якими відбудуться спрощення. Це стосується адміністративних процедур, транспорту, логістики та IT, медицини та соцсфери, нафтогазового сектору й екології, агропромислового комплексу", – сказав Прем‘єр-міністр.
Він повідомив, що урядові рішення на виконання цього плану будуть ухвалюватися впродовж усього 2023 року.