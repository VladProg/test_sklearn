Міністр культури Олександр Ткаченко обговорив із заступником державного секретаря з питань цифрових технологій, культури, медіа та спорту Великої Британії організацію окремої української програми під час пісенного конкурсу «Євробачення-2023».

Як передає Укрінформ, про це Ткаченко повідомив у Телеграмі.
«Триває наша підготовка до Євробачення-2023. І ми, і наші британські колеги прагнуть того, щоб Україна була гідно представлена на події в Ліверпулі - через її культуру, традиції, мистецтво. Ми хочемо вийти за рамки і зробити дещо більше, ніж зазвичай роблять на Євробаченні», - заявив міністр.
За словами Ткаченка, «говорили про те, що на час проведення конкурсу ми хочемо організувати окрему українську програму, де ми б могли представити виставки українського мистецтва та народних промислів, кінопокази, провести культурні діалоги, щоб заглибити відвідувачів в український дух».
Як повідомляв Укрінформ, 67-й пісенний конкурс Євробачення пройде у Ліверпулі у травні 2023 року. Півфінали конкурсу відбудуться 9 та 11 травня, а фінал – 13 травня. У ньому візьмуть участь 37 країн.