Фонд національного добробуту Норвегії, обсяг якого становить близько 1 трильйона доларів, втратив за підсумками 2022-го року 164,4 мільярда доларів США (1,64 трлн норвезьких крон) через інфляцію у світі та вторгнення рф в Україну.

Як передає Укрінформ, про це повідомляє Reuters.
Минулорічний показник став найбільшим для фонду. Попередній антирекорд був встановлений у 2008-му році, тоді фонд втратив 633 млрд норвезьких крон (близько 63 млрд доларів США).
«На ринок вплинула війна в Європі, висока інфляція та зростання процентних ставок. Це негативно вплинуло як на ринок акцій, так і на ринок облігацій одночасно, що дуже незвично», — заявив генеральний директор фонду Ніколай Танген.
Зазначається, що минулорічний збиток завершує рекордний для фонду період, коли річна прибутковість перевищувала один трильйон норвезьких крон за кожен із трьох років з 2019 по 2021 рік, а разом становить понад чотири трильйони крон.
Тим не менш, незважаючи на рекордні втрати, вартість фонду в цілому зросла на 89 мільярдів крон або 8,9 мільярда доларів США в порівнянні з минулим роком, частково через слабку норвезьку валюту, а частково через рекордні 1,1 трильйона крон грошових надходжень до фонду.
Фонд національного добробуту Норвегії вважається найбільшим суверенним фондом у світі. Він має частку у 9200 компаніях з усього світу, в його власності перебуває близько 1,5% всіх акцій на світових біржах. Фонд також інвестує в облігації й об’єкти нерухомості.
Як повідомляв Укрінформ, Європейський Союз та Норвегія підписали угоду, за якою Норвегія перерахує в Європейський фонд миру 14,5 млн євро для підтримки Військової допоміжної місії ЄС для України (EUMAM Ukraine), і це безпрецедентний крок для країни, що не є членом Європейського Союзу.