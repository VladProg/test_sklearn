Напередодні першої річниці неспровокованого російського вторгнення в Україну глави держав та урядів ЄС висловили потужну підтримку Україні та її народу у боротьбі за своє майбутнє, за свободу та демократію проти російської агресивної війни.

Як повідомляє Укрінформ, про це йдеться у заяві лідерів ЄС, яка оприлюднена сьогодні на сайті Європейської Ради.
«Рік тому путінська росія розпочала жорстоку агресивну війну проти України. Народ України продемонстрував вражаючу силу у захисті своєї землі та ключових принципів міжнародного права проти російської агресії. Вони продемонстрували рішучість у захисті демократії та свободи, стійкість у важкі часи та гідність у протистоянні російським злочинам», - наголосили члени Європейської Ради.
Як йдеться у документі, народ України продемонстрував світу, що майбутнє України будуть визначати самі українці. Жодна країна не має права вдиратися до сусіда або порушувати її суверенітет та територіальну цілісність.
«Ця російська агресія є злочином проти миру. Вона порушує Хартію ООН, принципи ООН та цінності людства. Ми не можемо і не будемо залишатися пасивними перед фактом таких злочинів», - підкреслили європейські лідери.
Вони відзначили, що росія систематично обстрілює мирне населення, руйнує міста та атакує саму українську ідентичність. Всі, хто повинні у воєнних злочинах та в інших найбільш серйозних злочинах, що були скоєні в ході російської агресивної війни проти України, були притягнуті до відповідальності.
Як нагадали лідери ЄС, росія перетворює на зброю продовольство та енергетику, здійснює глибоко безвідповідальні ядерні погрози та поширює хибні наративи про власну війну. Російська агресивна війна та її наслідки завдали суттєвого удару по багатьом країнам, завдали шкоди глобальній економіці, підвищили ціни на продовольство та на споживчі товари. Європейський Союз буде продовжувати працювати з партнерами для зменшення цих впливів, та для надання допомоги країнам та народам, які цього потребують.
«Європейський Союз та його партнери діяли швидко та об’єднано. І ми будемо продовжувати стояти твердо та у повній солідарності з Україною та її народом, так довго, як це буде необхідним. Всі українці заслуговують жити в мирі та вільно обирати свою долю. Україна є частиною Європейської родини. Українці висловили свою волю щодо майбутнього в Європейському Союзі, і ми визнали це, шляхом надання Україні статусу країни-кандидата. Вибір народу України – це мир, демократія, верховенство права, повага до фундаментальних прав та добробут», - йдеться у заяві.
Як зазначили члени Європейської Ради, ЄС буде продовжувати підтримувати Україну у політичній, економічній, гуманітарній, фінансовій та військовій сферах, включаючи використання швидкого та скоординованого замовлення для європейської промисловості.
«Ми будемо також підтримувати відбудову України, для якої ми прагнемо використати заморожені та затримані російські активи, у відповідності до законів ЄС та до міжнародного законодавства. Ми надалі будемо посилювати колективний тиск на росію з тим, щоб завершити її агресивну війну. У цьому зв’язку, ми ухвалимо десятий пакет санкцій, і ми здійснимо кроки проти тих, хто намагається обминати ці заходи ЄС», - наголошується у документі.
«Ми підтримуємо формулу миру Президента Зеленського. Разом із нашими міжнародними партнерами, ми забезпечимо, щоб Україна перемогла, що міжнародне право буде поважатися, що мир та територіальна цілісність України в межах її міжнародно визнаних кордонів буде поновлена, що Україна буде відбудована, і що здійсниться правосуддя. Ми не відпочиватимемо до цього дня», - йдеться у спільній заяві глав держав та урядів Європейського Союзу.
Як вже повідомлялося, рік тому, 24 лютого 2022 року, російська федерація розпочала неспровоковану та жорстоку агресивну війну проти України. З перших днів вторгнення ЄС почав надавати Україні та її народу суттєву політичну, економічну, фінансову, гуманітарну та військову допомогу.