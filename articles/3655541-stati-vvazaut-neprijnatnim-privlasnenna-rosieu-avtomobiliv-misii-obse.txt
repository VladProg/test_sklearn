Сполучені Штати вважають неприйнятним привласнення росією автомобілів СММ ОБСЄ та їх використання у загарбницькій війні проти України.

Про це заявив представник США при ОБСЄ Майкл Карпентер під час чергового засідання Постійної ради ОБСЄ, передає кореспондент Укрінформу.
"Сполучені Штати також дуже занепокоєні нещодавніми повідомленнями про те, що десятки броньованих автомобілів ОБСЄ, залишених співробітниками СММ у Ростові після евакуації місії, були привласнені росією і використовуються у її агресивній війні проти України. Це абсолютно неприйнятно", - наголосив дипломат.
Посол США також закликав делегації країн-учасниць ОБСЄ пам’ятати, що російський уряд "тримає в заручниках членів цієї організації і розкрадає активи, за які ви, фактично всі ми, заплатили".
Раніше очільник місії України в ОБСЄ Євгеній Цимбалюк повідомив на засіданні Постійної ради, що росія викрала близько 50 автомобілів закритої через позицію москви Спеціальної моніторингової місії ОБСЄ в Україні і перекинула їх на тимчасово окуповану територію сходу України.
Як повідомляв Укрінформ, 16 січня Організація з безпеки та співробітництва у Європі офіційно заявила, що її представників немає на Донбасі, а будь-які автомобілі з розпізнавальними знаками ОБСЄ там "не використовуються в цілях ОБСЄ".
Журналіст Андрій Цаплієнко опублікував фото, зроблене, за його словами, перед КПП "Ізварине", на якому зафіксовано трейлери з позашляховиками Toyota Land Cruiser з маркуванням ОБСЄ, що заїжджали з росії.