Поліція, як і інші структури МВС, під час різдвяних і новорічних працюватиме у посиленому режимі.

Про це в ефірі телемарафону повідомив радник міністра внутрішніх справ Ростислав Смірнов, передає кореспондент Укрінформу.
«Якщо ми зараз говоримо конкретно про Нацполіцію, то вона, звичайно, буде працювати у посиленому режимі, щоб громадяни нашої країни почувалися у безпеці. Звичайно, будуть працювати у посиленому режимі всі структури МВС - не тільки Нацполіція, а й ДСНС, і прикордонники, Нацгвардія тощо», - сказав Смірнов.
Він нагадав, що у постійному режимі працюють «пункти незламності», де у разі блекауту громадяни завжди зможуть отримати допомогу. «Але за будь-яких умов ми, звичайно, продовжимо нашу роботу, щоб люди відчували присутність і завжди знали, до кого можна звернутися», - поінформував радник глави МВС.
За словами Смірнова, в умовах блекауту будуть посилені мобільні патрулі, - автомобілі з проблисковими маячками. Повідомляти про повітряну тривогу та інші важливі речі вони будуть через гучномовці.
«Піші патрулі будуть у світловідбивних жилетах, щоб люди могли їх ідентифікувати, і щоб вони знали, де перебувають працівники правоохоронних органів та могли звернутися по необхідну допомогу», - поінформував представник МВС.
Він зазначив, що йдеться не просто про присутність правоохоронців – важливо, щоб люди почувалися в безпеці і знали, що можна звернутися по допомогу до найближчого патруля.
Радник глави МВС, відповідаючи на запитання, чи зможуть люди, наприклад, закритися у ресторанному підвальному приміщенні на всю новорічну ніч і святкувати, зауважив, що тут важливо, чи не будуть вони порушувати комендантську годину.
«Якщо не буде ніякого шуму, і ніхто не буде виходити надвір, то ми про це можемо і не дізнатися. І тому не можна говорити про якісь правопорушення. Але є певні критерії, які говорять про правопорушення - і тут ми, звичайно, будемо реагувати відповідним чином», - запевнив Смірнов.