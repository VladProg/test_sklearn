Керівник Офісу Президента Андрій Єрмак наголосив на важливості підтримки запропонованої Україною Формули миру, яка має стати основою для нової світової системи безпеки, великою кількістю держав, що призведе до ізоляції рф у світі.

Про це він заявив на Всесвітньому економічному форумі у Давосі, передає кореспондент Укрінформу.
"Усі ці згадані кроки (у Формулі миру – ред.) мають бути інтегровані у системи міжнародних документів та стати основою для нової світової системи безпеки. Ми очікуємо, що країни, які поважають принципи міжнародного права та переживають за світову безпеку, сприймуть цей план як обґрунтований та логічний. Ми б хотіли, щоб кожна країна обрала пункти, де вони можуть продемонструвати своє геополітичне лідерство та відіграти ключову роль", - сказав Єрмак під час презентації Формули миру.
На прохання прокоментувати позицію москви щодо запропонованого Президентом України мирного плану керівник ОП зауважив, що "найважливішим є те, щоб світ, більшість країн, підтримали цей мирний план".
"Якщо росія буде ізольованою, якщо найближчим часом великою кількістю країн буде проголосована спеціальна резолюція на підтримку (Формули миру – ред.) – це є найбільш важливим. Це змінить позицію у світі - паралельно з нашим успіхом на полі бою. Я не очікую, що росія з власної волі прийме цей план. Якби було так, то це вже б сталося. І якби було так, то цього вторгнення ніколи б не сталося", - сказав він.
На переконання керівника ОП, "дипломатія не працює з росією", тому потрібно використовувати всі потужні інструменти, аби примусити її змінити курс і припинити агресію. Це стосується посилення спроможностей України для перемоги на полі бою, а також продовження санкційного тиску на рф.
Як повідомлялося, у листопаді 2022 року Президент Володимир Зеленський презентував Українську формулу миру. Зокрема, йдеться про забезпечення радіаційної, ядерної, продовольчої, енергетичної безпеки, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.
Під час онлайн-звернення до учасників Всесвітнього економічного форуму Президент України закликав світ до швидкої реалізації Формули миру.