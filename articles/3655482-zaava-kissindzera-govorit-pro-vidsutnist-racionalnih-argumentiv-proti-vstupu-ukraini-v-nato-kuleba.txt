Заява колишнього держсекретаря США і радника з питань нацбезпеки Білого дому Генрі Кіссінджера відповідає нинішнім реаліям і засвідчує відсутність раціональних аргументів проти членства України в Альянсі.

Про це заявив міністр закордонних справ Дмитро Кулеба під час панельної дискусії в Українському домі в Давосі, повідомляє кореспондент Укрінформу.


За словами Кулеби, Кіссінджер озвучує певні пропозиції, які, на його думку, є раціональними у певних обставинах, а коли ситуація змінююється, він змінює і свої пропозиції.


На думку глави української дипломатії, це дуже сильна риса Кіссінджера як політика – не застрягати в певних концепціях чи ідеях, а еволюціонувати разом з реальністю, і «якраз це ми побачили в його останній заяві».


«Звісно, якщо обставини знову зміняться, Кіссінджер змінить свою позицію… Але на даний час те, що він каже, відображає реальність... А ця реальність така, що більше немає раціональних аргументів проти членства України в НАТО, це рішення має бути ухвалене», - заявив Кулеба.


Він зауважив, що це стратегічне рішення, тож країнам потрібен час на його ухвалення.

За словами міністра, це той випадок, коли інтелектуал іде попереду політиків, і дуже важливо, що така точка зору була висловлена особою з величезним політичним досвідом.


На думку Кулеби, заява Кіссінджера, відомого своїм ультрараціональним мисленням, є дуже гарним меседжем.


«Якщо Кіссінджер каже, що Україна може бути членом НАТО, це матиме прямий вплив на багатьох людей у світі, які розмірковують на цю тему», - спрогнозував очільник МЗС.


Як повідомлялося, колишній держсекретар США і радник з питань нацбезпеки Білого дому 99-річний Генрі Кіссінджер, відомий своєю позицією проти приєднання України до НАТО, під час виступу у вівторок на Всесвітньому економічному форумі в Давосі погодився, що членство в Альянсі для Києва було б доречним.
Фото: МЗС України