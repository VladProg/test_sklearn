У Міністерстві з питань реінтеграції тимчасово окупованих територій пояснили, як отримати позику на купівлю приладів для енергонезалежності.

Як передає Укрінформ, про це Мінреінтеграції повідомляє у Телеграмі.
«Програму пільгового кредитування запустив державний ПриватБанк. Отримати позику можна на все, що потрібно для енергонезалежності та стабільного зв’язку: на купівлю електрогенераторів, систем безперебійного живлення, Starlink тощо», - ідеться в повідомленні.
Зазначається, що сума кредиту сягає від 20 до 300 тисяч гривень, початковий внесок - 10%. Погашення боргу відбувається впродовж року рівними частинами. За одним кредитним договором можна придбати відразу до п'яти одиниць обладнання. Відсоткова ставка - від 0% за програмою «Доступні кредити 5-7-9%».
У Мінреінтеграції уточнили, що оформити розстрочку можуть юридичні та фізичні особи, підприємці з досвідом діяльності не менше 2 років. Для цього до банку необхідно надати: установчі та реєстраційні документи; інформацію щодо юридичної структури та часток володіння; фінансову звітність; фінансові результати та їх використання або звіт про основні показники діяльності за останній звітний рік; заяву про надання кредиту.
Як повідомляв Укрінформ, в Україну впродовж грудня доставили понад 300 тисяч генераторів різної потужності, а також майже 8 тисяч терміналів Starlink.