За підтримки світу Україна може відновити свою територіальну цілісність і повагу до Статуту ООН, що позбавить росію та інших агресорів бажання нападати на інші країни. Натомість світ потоне в хаосі, якщо допустити силову зміну кордонів.

Про це Міністр закордонних справ України Дмитро Кулеба сказав під час виступу на спецсесії Генеральної асамблеї ООН у Нью-Йорку, представляючи проєкт резолюції «Принципи, що лежать в основі всеосяжного, справедливого та міцного миру в Україні».
“Не можна порушувати принцип територіальної цілісності... Світ потоне в хаосі, якщо ми допустимо силову зміну кордонів, прикриваючись політичною доцільністю чи симпатією до агресорів. За підтримки світу Україна може відновити свою територіальну цілісність і повагу до Статуту ООН. І це буде. Це позбавить росії та інших агресорів бажання нападати на інші країни”, - сказав Кулеба.
Міністр нагадав, що рівно рік тому був у ГА ООН за кілька годин до початку широкомасштабного вторгнення росії та закликав нації об'єднатися, щоб запобігти війні.
“Через рік, незважаючи ні на що, Україна ефективно захищається від набагато сильнішого ворога, і я звертаюся до вас: це вирішальний момент, щоб продемонструвати підтримку, єдність і солідарність. Це момент, щоб довести, що ви підтримуєте Статут ООН. На словах і на ділі”, - сказав Кулеба.
Звертаючись до присутніх глава МЗС України наголосив на тому, що серед присутні дехто досі хоче “дружити і з Україною, і з росією”, аби “все швидше закінчиться будь-яким результатом”.
“Проблема в тому, що у цій війні немає двох рівних сторін. Є агресор і жертва. Я розумію, що ще є деякі країни, які з різних причин не хочуть стати на бік України. Але мова не про це. Йдеться про те, щоб стати на бік Статуту ООН, стати на бік міжнародного права. Йдеться про те, щоб стати на бік резолюцій Генеральної Асамблеї ООН. Це наші спільні правила. І ми всі зацікавлені в тому, щоб їх підтримувати. За винятком російської федерації, яка вважає, що правила для неї не діють і існують лише для того, щоб їх порушувати”, - сказав Кулеба.
Міністр застеріг від досягнення миру, який не буде базуватися на перемозі над злом, а на тому, що сила добра припинила боротьбу.
Як повідомляв Укрінформ, у Нью-Йорку в штаб-квартирі ООН у середу відбулися слухання щодо грубих порушень прав людини, спричинених російською агресією проти України. Перша леді Олена Зеленська в ООН закликала до створення трибуналу для розслідування злочинів рф в Україні та покарання злочинців за порушення прав людини, вбивства і насильство.