Арбітражний суд москви у понеділок визнав обґрунтованою заяву російської "дочки" Google - ТОВ "Гугл" - про власне банкрутство і запровадив щодо компанії процедуру спостереження.

Як передає Укрінформ, про це повідомляє Інтерфакс.
Розгляд справи про банкрутство компанії, по суті, суд призначив на 13 березня 2023 року.
У росії "дочка" Google - ТОВ "Гугл" в середині червня подала заяву до Арбітражного суду москви про своє банкрутство.
Раніше, 18 травня, ТОВ "Гугл" розмістило на федеральному ресурсі повідомлення про намір звернутися до арбітражного суду із заявою про визнання власного банкрутства. Компанія повідомляла тоді, що з 22 березня 2022 року "передбачає власне банкрутство та неможливість виконання грошових зобов'язань".
У пресслужбі Google тоді пояснювали, що арешт банківського рахунку Google росія унеможливив функціонування російського офісу, у тому числі збереження співробітників та оплату праці в рф, оплату постачальників та підрядників, а також виконання інших фінансових зобов'язань.
ТОВ «Гугл» подало заяву про банкрутство у червні. У компанії заявили, що розмір вимог кредиторів перевищував 19 мільярдів рублів, тоді як активи компанії становили близько 3,5 мільярдів.
Майно компанії в росії, у тому числі кошти на банківських рахунках, було заарештовано в 2022 році як забезпечувальні заходи за позовами російських медіа (таких, як телеканали «Звезда», НТВ і ТНТ), Ютюб-канали яких Google видалив.
російські суди наклали на Google багатомільярдні штрафи через невидалення забороненого контенту. У грудні 2021 року штраф становив 7,2 мільярда рублів, у липні 2022-го - 21,7 мільярда.
24 лютого рф розпочала новий етап війни проти України – повномасштабне вторгнення. Загарбники обстрілюють та бомбардують міста та села України, вбивають мирне населення. Після початку війни росію було піддано масштабним санкціям з боку світової спільноти, що негативно позначилося на російській економіці.