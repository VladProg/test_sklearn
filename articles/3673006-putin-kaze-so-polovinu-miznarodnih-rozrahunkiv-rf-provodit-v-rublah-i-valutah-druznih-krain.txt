Президент рф володимир путін заявив, що частка рубля у міжнародних розрахунках росії порівняно з груднем 2021 року подвоїлася і зросла тепер до однієї третини.

Як передає кореспондент Укрінформу, про це він сказав у посланні до федеральних зборів рф.
«Разом із валютами дружніх країн – це вже більше половини. Будемо й надалі разом із партнерами працювати над формуванням сталої, безпечної системи міжнародних розрахунків, незалежної від долара та інших західних резервних валют», – додав глава росії.
Своє 18-те послання путін оголосив напередодні річниці широкомасштабного російського вторгнення в Україну.
За даними російського центробанку, на початку 2022 року частка долара та євро у зовнішніх платежах росії становила 79%, а на початок грудня вона знизилася приблизно до 50%.
На тлі санкцій з боку США та ЄС частка розрахунків у «токсичних» для рф валютах з січня по вересень 2022 року знижалася так: по доларах – з 52% до 34%, щодо євро – з 35% до 19%. Переорієнтація торгових потоків на азійський напрямок та зміна валюти розрахунків за вже наявними контрактами з компаніями з Китаю та інших країн сприяли зростанню частки розрахунків у китайських юанях з 0,4% до 14% та рублях – з 12,3% до 32,4%.