Національний музей "Київська картинна галерея" у рік повномасштабної російсько-української війни відзначає 100-ліття заснування.

Про це повідомляє кореспондент Укрінформу.
Ювілейній даті приурочили відкриття двох виставкових проєктів: дослідницько-історичного "Народження музею" та мистецького "Анатолій Криволап. Класичний живопис", де представлено 37 картин Шевченківського лауреата, одного з найвідоміших сучасних українських художників.

"Наш музей відзначає 100-річчя у часи великих випробувань для України, - констатує гендиректор Національного музею "Київська картинна галерея" Юрій Вакуленко. - Триває війна, в якій ми, українці, захищаємо не лише власну територію, а й власну культуру".

Після російського вторгнення в Україну 24 лютого Київська картинна галерея, як і всі музеї столиці, демонтувала основну експозицію для убезпечення цінних експонатів від можливих загроз. Відновивши роботу у травні, встигли показати немало виставок, зокрема, унікальну книжкову графіку всесвітньо відомого Сальвадора Далі з приватної колекції.

Нещодавно, 10 жовтня, буквально у кількостах метрах від історичної будівлі музею впала ворожа ракета й ударною хвилею було його пошкоджено. А вже 19 жовтня заклад знову відкрився для відвідувачів, зібравши до того більше 40 мішків битого скла і справившись із першочерговими відновлювальними та захисними роботами після руйнувань.

Між сигналами повітряної тривоги колектив Київської картинної галереї із ювілейною датою сьогодні поздоровили колеги і представники влади.
У вітанні Президента України Володимира Зеленського заклад названо скарбницею унікальних мистецьких надбань нашої держави від ХІІІ століття і до сьогодення, які завдяки роботі колективу музею стають здобутком мільйонів, викликаючи почуття гордощів за нашу тисячолітню історію та культуру.

Голова Верховної Ради України Руслан Стефанчук у вітальному слові назвав працівників Київської галереї супергероями музейного повсякдення, професіоналами і подвижниками.
Міністр культури та інформаційної політики Олександр Ткаченко акцентував на високо піднятій планці музею - не тільки одного з найстаріших у столиці, а й найактивніших; добре знаної у світі інституції.

Ректор Національної академії образотворчого мистецтва і архітектури Олександр Цугорка каже, що Київська картинна галерея - це скарбниця культури, з надзвичайною колекцією. Рідним цей музей став для художника ще з 1984 року, коли його батько 11-річним хлопчиком привіз у Київ вступати у Художню школу. Відтоді він щонеділі відвідував зали з живописом упродовж усього періоду навчання. "Я радію з того факту, що цей музей з роками стає тільки кращим", - ділиться Олександр Цугорка.

Фото Геннадія Мінченка