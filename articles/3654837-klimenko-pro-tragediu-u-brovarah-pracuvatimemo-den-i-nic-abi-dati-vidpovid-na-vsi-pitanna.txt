Нацполіція разом з іншими правоохоронними органами і Офісом генпрокурора робить все, щоб у найшвидший час визначити і встановити чому ця катастрофа відбулася.

Про це у телемарафоні заявив в.о. міністра внутрішніх справ Ігор Клименко, передає кореспондент Укрінформу.
«Тому ми будемо працювати день і ніч, щоб ми могли дати чітку відповідь на всі питання, які є у нас, у суспільства, щоб такі катастрофи не повторювалася надалі», - сказав він.
Наразі ще зарано говорити про чин поховання загиблих у Броварах у середу співробітників Міністерства внутрішніх справ України, бо ще проводяться відповідні експертизи, і є необхідність встановити всіх загиблих осіб.
«Мені важко зараз про це говорити. Ми будемо готуватися до цього, але на цей час про це ще рано говорити, бо проводяться відповідні експертизи, і ми маємо встановити всіх загиблих», - сказав він.
За його словами, загибель цих осіб є великою втратою для всього великого колективу міністерства.
«Чесно кажучи, ми наразі всі просто спустошені, бо втратили наших професійних керівників, авторитетних людей, і наших товаришів. Ми побудували достатньо гарну команду, яка і у період воєнного стану виконувала ті функції, які покладаються на МВС. Я хочу висловити слова співчуття рідним усіх загиблих сьогодні у цій катастрофі», - заявив Клименко.
Чиновник наголосив, що наразі їхньою основною задачею є продовження тієї лінії і політики Міністерства внутрішніх справ, яку раніше започаткував та успішно впроваджував, працюючи главою МВС, Денис Монастирський.
«Ми маємо виконати всі завдання у пам'ять про наших товаришів, наших побратимів. Я можу сказати, що наш колектив - МВС, Нацполіції, ДСНС, Нацгвардії, прикордонної і міграційної служб – зробить все, щоб кожен громадянин України відчував безпеку, щоб наша країна відчувала, що ми стоїмо на її захисті», - запевнив він.
Відповідаючи на питання, чи буде призначений новий перший заступник міністра внутрішніх справ замість загиблого у середу Євгенія Єніна, глава Нацполіції уточнив, що про це говорити наразі зарано.
«Ми маємо стабілізувати сьогодні роботу міністерства. Попри те, що у нас сталася велика трагедія, - у системі МВС, у країні, - перше, що ми маємо зробити, – це забезпечити стабільну роботу всіх органів та підрозділів МВС», - сказав Клименко.
Як повідомлялося, вранці 18 січня у Броварах поруч із дитсадком та житловим будинком упав гелікоптер ДСНС, на борту якого перебували 9 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
За останніми даними ДСНС, на місці падіння вертольота виявлено 14 загиблих осіб, серед них 1 дитина, та 9 осіб, які перебували на борту.
Прем’єр-міністр України Денис Шмигаль доручив створити спеціальну групу для розслідування всіх обставин трагедії. Потім уряд призначив Ігоря Клименка заступником міністра внутрішніх справ — головою Національної поліції України, і поклав на нього виконання обов’язків міністра внутрішніх справ.