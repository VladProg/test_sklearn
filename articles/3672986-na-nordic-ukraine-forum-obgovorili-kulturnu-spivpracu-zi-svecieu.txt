У Стокгольмі відбувся Nordic Ukraine Forum, де українці разом із шведськими та міжнародними гостями обговорювали культуру України під час війни.

Про це повідомляє пресслужба Міністерства культури та інформаційної політики, передає Укрінформ.
«Наше завдання, щоб українська культура звучала потужно скрізь, бо ми боремось за нашу ідентичність й цінності. Завдяки представникам медіа, кіно, музичній та іншим сферам Україна вже розкриває світовій спільноті наше єднання, нашу мужність в боротьбі за свободу та цінності, в які ми віримо. Українська культура стала вагомою частиною національного спротиву та виконує важливу об’єднуючу роль українського народу. Вірю у посилення співпраці зі Швецією на культурному фронті. Дякую за допомогу Україні в протистоянні російської агресії», – сказав очільник МКІП Олександр Ткаченко.
Зазначається, що під час форуму відбулася панельна дискусія, присвячена політиці Швеції щодо допомоги Україні у культурній сфері, модераторкою якої стала Ліза Б'юрдвальд, авторка книги «Slava Ukraini! Women’s Resistance under Russia’s War».
Водночас через наявний попит на знання про історію та культуру України в межах події та ініціативи UkraineVision 2023 відбулися семінари про українську літературу, театральне життя під час війни, представницьку роль музикантів у світі, розвиток стендапу в Україні, а також про захист культурної спадщини України та політику Швеції щодо допомоги нашій країні у культурній сфері.
Своєю чергою, очільник МКІП розповів про адаптацію креативного сектору України до реалій війни. Зокрема, про фешн-бренди, які переорієнтувалися на виробництво речей для ЗСУ. Він зауважив, що художники, письменники, актори, музиканти, діячі театру влаштовують гастролі, мистецькі та літературні акції, збираючи кошти на підтримку України, ІТ-фахівці працюють над блокуванням російських урядових і пропагандистських сайтів.
Повідомляється, що захід відбувся у співпраці з UnitedVoice, а також за підтримки міської ради Стокгольма, Nordic Light Hotel та посольства Канади у Швеції. Серед учасників дискусії — Аманда Лінд (Шведська партія зелених), голова комітету з культури Шведського парламенту, міністр культури і демократії Швеції, відповідальна за питання спорту й національних меншин 2019-2021, Сусанна Петтерссон, директор Національного музею Швеції, Вахтанг Кебуладзе, український філософ.
Як повідомляв Укрінформ, Швеція підтримує використання заморожених російських активів для відбудови України.