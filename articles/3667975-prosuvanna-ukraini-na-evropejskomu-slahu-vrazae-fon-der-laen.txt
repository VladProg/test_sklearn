Європа акумулювала майже 70 млрд євро для підтримки України торік та продовжуватиме надавати допомогу, зокрема на шляху до ЄС.

Про це сказала Президент Єврокомісії Урсула фон ден Ляєн на спільній з Президентом України Володимиром Зеленським і главою Європейської Ради Шарлем Мішелем пресконференції у Брюсселі, передає кореспондент Укрінформу.
«Ми надаватимемо повну підтримку – зараз і в майбутньому», - запевнила фон дер Ляєн.
За її словами, за останні 12 місяців Європа мобілізувала 67 млрд євро для України: від підтримки бюджету, постачання енергії, гуманітарної допомоги та прийняття біженців до надання зброї.
«І ми мусимо робити більше. Це нагальна вимога. Ми підтримуємо Україну, щоби вона перемогла в цій війні», - підкреслила президент ЄК.
Вона запевнила у повній підтримці запропонованого Президентом України мирного плану. За словами фон дер Ляєн, Євросоюз працює з партнерами в усьому світі, аби здобути найширшу підтримку всіх 10 його пунктів.
На переконання Президента ЄК, справедливий мир означає відповідальність, і міжнародна спільнота працює над цим. Зокрема, йдеться про збір свідчень про злочини; забезпечення спільної роботи прокурорів, що передбачає створення відповідного центру у Гаазі; створення спецтрибуналу.
Вона зауважила, що стосовно структури останнього ведуться дискусії, однак запевнила у наявності політичної волі притягнути злочинців до відповідальності, зокрема й за злочин агресії.
«А якщо є політична воля, ми повинні знайти і спосіб зробити це», - підкреслила глава ЄК.
Водночас вона високо оцінила просування України на шляху до членства в ЄС.
«Ми вражені тим, як високопрофесійно Україна проводить необхідні реформи… Її просування на європейському шляху вражає. Україна довела, що може діяти швидко та якісно у виконанні вимог навіть під час війни», - заявила очільниця Єврокомісії.
Вона попередила, що попереду важкий шлях, але Європа підтримуватиме Україну «на кожному кроці». У цьому зв’язку вона згадала про створення секретаріату у Брюсселі та Києві.
Глава ЄК також порушила питання відновлення України, зауваживши, що 36 європейських міст - «від Вільнюса до Венеції» - працюватимуть з 10 українськими містами.
«Це свідчення неймовірної підтримки, яку Україна має в усьому ЄС», - заявила політик.
Як повідомлялося, Президент України Володимир Зеленський 9 лютого перебуває у Брюсселі. Він виступив перед Європейським парламентом і на засіданні Європейської ради.