Станом на 1 лютого 2023 року міжнародні резерви України, за попередніми даними, становили 29 921,8 мільйона доларів США.

Таку цифру оприлюднив НБУ, передає Укрінформ.



Зазначається, що у січні резерви зросли на 5% завдяки надходженням від міжнародних партнерів, що компенсували чистий продаж валюти Національним банком для покриття різниці між попитом і пропозицією на валютному ринку України.
Загалом упродовж січня динаміку міжнародних резервів визначала низка чинників.
По-перше, надходження на користь уряду та виплати за обслуговування й погашення державного боргу. На валютні рахунки уряду в Національному банку надійшло 4 327,7 млн дол. США. З них: 3 256,1 млн – від Євросоюзу; 1 000,0 млн – від США (через трастовий фонд Світового банку); 71,6 млн – від розміщення валютних облігацій внутрішньої державної позики (ОВДП).
Кабмін виплатив за обслуговування та погашення державного боргу в іноземній валюті $65 млн. З них $59 млн – за обслуговування та погашення боргу перед Світовим банком, $5 млн – валютних ОВДП, решта – боргу перед іншими міжнародними кредиторами.
По-друге, Нацбанк проводив операції на валютному ринку України. У січні НБУ продав на валютному ринку 3 089,6 млн дол. США та викупив до резервів – 28,5 млн. Отже, чистий продаж валюти минулого місяця знизився порівняно з груднем приблизно на $100 млн - до $3 061,1 млн.
“Збереження обсягів валютних інтервенцій НБУ на рівні, близькому до попереднього місяця, з боку попиту зумовлене впливом значних бюджетних видатків наприкінці 2022 року, а з боку пропозиції – поєднанням сезонного чинника (зниження експортних надходжень на початку року) та наслідків повномасштабної війни на економічну діяльність експортерів”, - ідеться в повідомленні.
По-третє, у січні за рахунок переоцінки вартість фінансових інструментів зросла на $225,7 млн
“Поточний обсяг міжнародних резервів забезпечує фінансування 3,7 місяця майбутнього імпорту”, - підсумували в Нацбанку.
Фото: НБУ