Зараз саме час вкладати в українське ІТ.

Як передає Укрінформ, про це дружина Президента Олена Зеленська зазначила в Телеграмі.
“Україна - майбутній ІТ-хаб Європи” - таку назву має презентація віце-прем'єр-міністра - міністра цифрової трансформації України Михайла Федорова на Web Summit, найбільшій європейській технологічній конференції, яка триває в Португалії”, - заявила Зеленська.
Вона зауважила, що у цих словах - жодного перебільшення, якщо знати, що навіть у найважчому для країни 2022 році експорт комп’ютерних послуг зріс на 23% порівняно з попереднім роком, а також українські ІТ-компанії залучили 350 млн доларів інвестицій.

Крім того, навіть у воєнних умовах понад 80% компаній зберегли майже 100% своїх контрактів, а ІТ-сектор сьогодні виконує два ключових для економіки завдання: забезпечує регулярні валютні надходження та сплачує податки.
“Тому й український павільйон на Web Summit вражає – він один із наймасштабніших, на його платформі щодня низка подій: презентації, лекції, пітчі від понад 20 українських стартапів і компаній. Усі вони доводять: вкладати в українське ІТ - час саме зараз. Бо українську перемогу у війні - поряд із людьми - забезпечують саме провідні технології”, - зазначила перша леді.
Як повідомляв Укрінформ, 2 листопада Зеленська відкрила в Лісабоні найбільшу європейську технологічну конференцію Web Summit 2022, під час якої закликала IT-фахівців з усього світу допомагати Україні.