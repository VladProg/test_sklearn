У рамках переговорів із Президенткою Єврокомісії було досягнуте дуже важливе взаєморозуміння.


Про це глава держави сказав під час відеозвернення, передає Укрінформ
“Сьогодні в межах переговорів із Президенткою Єврокомісії та членами Колегії Єврокомісії ми досягли дуже важливих взаєморозумінь. Про те, що тільки разом сильна Україна і сильний Євросоюз здатні захищати життя, яке ми цінуємо.
Про те, що Україні потрібна незмінна та повна підтримка в захисті від Росії.
І про те, що ми маємо нашою подальшою інтеграцією давати енергію й мотивацію нашому народу боротися попри будь-які перешкоди й загрози. Я вірю, що Україна заслуговує вже цьогоріч підійти до відкриття переговорів про членство в ЄС”, - сказав Володимир Зеленський.
Глава держави подякував Президентці Єврокомісії Урсулі фон дер Ляєн та її колегам і партнерам України у ЄС за військову, фінансову енергетичну та соціальну підтримку України на шляху інтеграції та в захисті нашої держави й людей. Він наголосив, що це зміни, якими забезпечується ще більше взаємодії між Україною та ЄС.
Як повідомлялося, 2 лютого в Києві проходила зустріч членів Колегії Європейської комісії на чолі з Президентом Урсулою фон дер Ляєн з урядом України. Темами для обговорення є підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі. Третього лютого відбудеться 24-й саміт ЄС-Україна.