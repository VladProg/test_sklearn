В Інституті Пілецького в Берліні презентовано мультимедійну інсталяцію «Уламки незасуджених злочинів», засновану на свідченнях тих, хто на собі відчув жахливі реалії російської війни проти України.


Виставка розпочала роботу разом з науково-експертною конференцією «Російська агресивна війна проти України: виклики в документуванні та переслідуванні воєнних злочинів», повідомляє Укрінформ.
«Справедливість має першорядну важливість, і не може бути майбутнього міжнародного порядку без повного розкриття злочинів, скоєних росіянами, і без повної міри справедливості для жертв», - підкреслила директорка Інституту Пілецького професор Магдалена Ґавін.

Вона підкреслила: «Україна повинна перемогти… А ми повинні зробити все, щоби їй допомогти та перемогти разом з Україною».

У відповідь на російську агресію проти України Інститут Пілецького створив Центр документування російських злочинів в Україні Рафала Лемкіна вже в перші дні після вторгнення, в березні 2022 року.

Місія Центру Лемкіна – зібрати індивідуальні свідчення очевидців цивільного населення та вести створений науковцями архів, який об’єднає звіти про злочини, скоєні російськими військами на території України. Серед тих, хто погодився стати такими свідками, мешканка Маріуполя, волонтерка Катерина Сухомлинова та мешканець Ірпіня Володимир Коскін, які розповіли свої історії на конференції в Інституті Пілецького на початку лютого.
Загалом станом на грудень 2022 року було зібрано та оброблено майже 700 оповідей, понад 400 відео- та аудіосвідчень. Вони переважно надані жителями Харкова, Маріуполя, Донецька, Херсона, Київської області.


Свідчення у трьох формах – письмові анкети, заповнені біженцями в Польщі та кінорепортажі, найчастіше записані в Україні, а також аудіорепортажі – збираються з абсолютним дотриманням стандартів безпеки даних та особливою турботою про благополуччя свідків. Центр Лемкіна розпочав співпрацю з понад сотнею волонтерів і співробітників, які володіють українською та російською мовами, а також із дослідниками злочинів тоталітарних режимів ХХ століття та експертами з міжнародного права.
Фото: Ольга Танасійчук, Укрінформ