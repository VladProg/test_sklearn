Польща станом на сьогодні блокує 10 пакет санкцій ЄС проти росії, оскільки він є "заслабким". Варшава хоче, щоб в ньому були передбачені санкції проти нафтохімічної галузі росії, а також вписано ще кілька російських пропагандистів.

Про це заявив прем'єр-міністр РП Матеуш Моравецький на спільній з Президентом України Володимиром Зеленським пресконференції у Києві, передає кореспондент Укрінформу.
"Якщо йдеться про 10 пакет санкцій, то ми ним незадоволені, тому що він зам’який, занадто слабкий. Ми пропонуємо, аби там опинилися чергові особи, і ми віддавна пропонували, щоб в ньому опинилися чергові російські продукти", – заявив Моравецький.
Він пояснив, шо Варшава хоче, щоб до цього пакету санкцій були включені такі продукти нафтохімічної галузі рф, як каучук, а також різні продукти нафтопереробної промисловості, якими росія продовжує торгувати. На його переконання, це потрібно заблокувати, "оскільки спираючись на ці продукти, росія підживлює свою воєнну машину”.
Моравецький зазначив, що він перебуває в контакті з польською переговорною групою у Брюсселі, яка "продовжує здійснювати тиск на союзників, щоб 10-й пакет санкцій був якомога більше розширеним”.
Польський прем’єр також повідомив, що ще сьогодні він направить прохання президенту Єврокомісії Урсулі фон дер Ляєн, щоб в цьому пакеті опинилися також щонайменше кілька чергових прізвищ "надзвичайно шкідливих пропагандистів".
"Ми дуже добре знаємо, наскільки шкідливою може бути російська пропаганда, яку брехню і фейкові новини вона може поширювати", – підкреслив глава польського уряду.
Він констатував, що Варшава робитиме все можливе, щоб якомога більше розширити 10-й пакет санкцій ЄС проти росії.
"Польща може у будь-який момент затвердити пакет санкцій, але ми хочемо, щоб він був якомога ширший", – підсумував польський політик.
Як повідомляло агентство, Президент Володимир Зеленський вважає, що наступний пакет обмежувальних заходів, які ЄС застосовує проти росії через її агресію в Україні, можна й почекати, аби тільки він якомога сильніше послабив агресора.
Раніше планувалося, що наступний, десятий, пакет обмежувальних заходів, які ЄС застосує проти росії через її агресію в Україні, буде затверджений до 24 лютого – до дати першої річниці з початку повномасштабного вторгнення рф.
Після початку російського вторгнення в Україну у лютому 2022 року ЄС застосував проти країни-агресора вже дев’ять пакетів секторальних економічних та індивідуальних санкцій, які значно скоротили можливості росії фінансувати свою «машину війни».