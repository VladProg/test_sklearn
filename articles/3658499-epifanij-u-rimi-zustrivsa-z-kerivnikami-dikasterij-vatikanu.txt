Всеукраїнська рада церков і релігійних організацій на чолі з Предстоятелем Православної церкви України, митрополитом Епіфанієм провела зустріч з керівниками дікастерій Ватикану.

Про це повідомляє пресслужба ПЦУ, передає Укрінформ.
“24 січня 2023 року ранком Блаженнійший митрополит Київський і всієї України Епіфаній у складі делегації Всеукраїнської церков і релігійних організацій взяв участь у зустрічах з очільниками дікастерій Ватикану. У Дікастерії комунікації делегацію прийняв її префект доктор Паоло Руффіні зі співробітниками”, - йдеться у повідомленні.
Звертаючись до Руффіні, Епіфаній подякував за зустріч та наголосив на необхідності поширення правди, яка є зброєю проти агресивної пропаганди війни. «Війну почала росія майже 9 років тому з брехні, що України не існує, не існує окремого народу. І цю ідеологію «русского міра» зробили базою для виправдання агресії, для виправдання геноциду. Для досягнення справжнього миру важливо поширювати правду і ми відкриті до співпраці в цій сфері» – сказав Предстоятель ПЦУ.
Також він подякував за заклики Папи Франциска молитися про Україну.
Після спілкування делегація продовжила програму візиту зустріччю з префектом Дікастерії для міжрелігійного діалогу кардиналом Мігелем Аюсо та його співробітниками.
Звертаючись до кардинала, Епіфаній підкреслив, що ВРЦіРО є прикладом плідного рівноправного діалогу представників різних конфесій та релігій. «Ми маємо досвід співпраці протягом вже понад 25 років, представляючи понад 90% релігійної мережі нашої країни, а це – більшість нашого суспільства. І ми є свідками тих страждань, які принесла війна, свідками боротьби за правду і свободу. Ми відкриті до діалогу в Європі та світі, щоби і отримувати досвід, і ділитися досвідом та свідченням про наше життя, наш біль і нашу надію на перемогу і мир», – сказав митрополит.
Як зазначається, за підсумками зустрічей було домовлено підтримувати і поглиблювати співпрацю між ватиканськими інституціями та українською релігійною спільнотою.
Як повідомлялося, митрополит Київський і всієї України Епіфаній перебуває з першим офіційним візитом у Римі.
Фото: pomisna.info