З початку року Служба безпеки України нейтралізувала понад 4,5 тис. кібератак на Україну.

Як передає Укрінформ, про це СБУ повідомляє у Телеграмі.
«Ми підійшли до 2022-го року, маючи позаду 8-річний досвід гібридної війни. Адже війна у кіберпросторі тривала і раніше. На момент вторгнення ми вже були готові до найгірших сценаріїв. А масовані кібератаки, які ми відбили в січні та лютому, стали додатковими «тренуваннями» перед вторгненням», - зазначив начальник Департаменту кібербезпеки СБУ Ілля Вітюк.
За його словами, з початком повномасштабної агресії роботи стало набагато більше. Якщо у 2020 році було зафіксовано майже 800 кібератак, у 2021 - 1400, то вже цьогоріч - їхня кількість зросла у понад 3 рази.
«Сьогодні країна-агресор завдає в середньому більше 10 кібератак на добу. Про більшість українське суспільство, на щастя, навіть не знає», - заявив Вітюк.
Він також повідомив, що в зоні особливої уваги ворога є енергетика, логістика, військові об’єкти, а також бази даних органів влади та інформресурси.
«Ми моніторимо ризики і загрози у режимі реального часу 24/7. Більшість хакерів із російських спецслужб, що працюють по нам, знаємо поіменно. Іде робота з їх документування. Після перемоги України на них чекатиме окремий блок засідань міжнародного військового трибуналу», - зазначив Вітюк.
Як повідомляв Укрінформ, росія супроводжує свої ракетні удари по енергетичних об’єктах України потужними кібератаками, щоб спричинити максимальний «блекаут».
Фото: EPA/UPG