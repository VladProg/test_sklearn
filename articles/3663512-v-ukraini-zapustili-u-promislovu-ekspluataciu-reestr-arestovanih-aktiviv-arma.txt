З 31 січня 2023 року в промислову експлуатацію запущено Єдиний державний реєстр активів, на які накладено арешт у кримінальному провадженні.

Як передає Укрінформ, про це повідомляє Національне агентство з питань виявлення, розшуку та управління активами, одержаними від корупційних та інших злочинів (АРМА).
"У приміщенні Українського кризового медіа-центру відбувся брифінг керівника АРМА Дмитра Жоравовича, під час якого очільник Нацагентства повідомив про запуск у промислову експлуатацію Реєстру арештованих активів. Відповідний наказ АРМА підписано 30 січня 2023 року", - йдеться в повідомленні.
За інформацією АРМА, наразі в реєстрі наявна інформація фактично по всіх видах і типах активів: нерухомість, земельні ділянки, рухоме майно, транспорт, частки у статутному капіталі, акції та паї, майнові права інтелектуальної власності, грошові активи та банківські метали, майнові права та складені активи, зокрема, майнові комплекси. Загалом відповідальним структурним підрозділом АРМА до реєстру внесено понад 51 тис. записів про арештовані активи.
Зазначається, що станом на 31 січня врегульовано взаємодію та обмін інформацією АРМА з Державною судовою адміністрацією, Міністерством юстиції, укладено Угоду про підключення до системи електронної взаємодії державних електронних інформаційних ресурсів «Трембіта».
В АРМА наголошують, що на період дії правового режиму воєнного стану публічний доступ до відкритої частини Реєстру арештованих активів тимчасово обмежено.
"Наголошую, що йдеться про обмеження доступу саме до відкритої частини Реєстру. Водночас та інформація, яка є за визначенням закритою для громадськості, але доступ до якої мають представники правоохоронних органів, залишається доступною для них. Тобто обмеження публічного доступу зовсім не означає, що реєстр не працює чи працює неповноцінно з технічної точки зору. Співробітники АРМА на щоденній основі продовжують наповнення реєстру інформацією про арештовані активи, тоді як ІТ-фахівці забезпечують його безперебійне функціонування та вдосконалення", – зазначив т.в.о. голови АРМА Дмитро Жоравович.
Як повідомлялося, запуск Єдиного державного реєстру активів, на які накладено арешт у кримінальному провадження, було здійснено в тестовому режимі у грудні 2019 року.
Фото: АРМА