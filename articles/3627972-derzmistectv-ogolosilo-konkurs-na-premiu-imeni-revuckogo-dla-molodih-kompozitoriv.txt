Державне агентство з питань мистецтв та мистецької освіти оголосило конкурс на здобуття премії імені Л.М. Ревуцького у 2023 році.

Про це повідомляє пресслужба відомства, передає Укрінформ.
Премія імені Л.М.Ревуцького у розмірі 20 тис. грн присуджується щороку за досягнення молодих композиторів і виконавців у сфері професійного композиторського та виконавського мистецтв.
На здобуття премії за напрямом "композиторська творчість" висуваються завершені музичні твори у жанрі академічного музичного мистецтва (оперний, балетний, кантатно-ораторіальний, симфонічний, вокально-хоровий, камерно-інструментальний тощо), за напрямом "концертно-виконавське мистецтво" - концертні програми у сфері академічної музики. Твори мають бути створені (виконані) професійними виконавцями протягом останніх трьох років, але не пізніше ніж за місяць до їх висування на здобуття премії.
Водночас на її здобуття не висуваються музичні твори/концертні програми, які були вже відзначені преміями та державними нагородами. За кожним напрямом одна особа може бути відзначена лише один раз.
Премія присуджується особам, яким не виповнилося 35 років, і не присуджується посмертно.
Пропозиції щодо конкурсантів можуть вносити творчі спілки, ВНЗ у галузі культури і мистецтва, театрально-видовищні заклади, мистецькі колективи. Заявки приймаються до 30 грудня 2022 року.