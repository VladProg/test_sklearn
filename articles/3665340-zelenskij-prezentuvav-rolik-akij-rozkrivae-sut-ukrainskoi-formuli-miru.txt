Запропонована Україною формула миру здатна створити нову архітектуру глобальної безпеки.

На цьому наголосив Президент Володимир Зеленський у Телеграмі, передає Укрінформ.
«Українська формула миру – це десять чітких пунктів, здатних створити нову архітектуру безпеки, глобально важливу. Те, що поверне свободу всій українській землі, усім нашим людям. І те, що слугуватиме гарантіями свободи й безпеки для інших народів», - зазначив глава держави.
Він також опублікував відеоролик, створений United24 Media, у якому названі пункти формули миру. Зокрема, йдеться про забезпечення радіаційної, ядерної, продовольчої, енергетичної безпеки, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.

Відео: UNITED24media

Як повідомлялося, голова Європейської ради Шарль Мішель заявив, що Європейський Союз підтримує українську формулу миру і готовий працювати над реалізацією всіх десяти її пунктів і проведенням Саміту миру.
Президент Володимир Зеленський презентував Формулу миру у листопаді 2022 року.