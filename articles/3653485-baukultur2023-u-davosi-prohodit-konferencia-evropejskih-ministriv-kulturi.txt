Друга конференція європейських міністрів культури "Common Good – Shared Responsibility" («Загальне благо – спільна відповідальність») проходить у Давосі.

Про це повідомляє пресслужба Міністерства культури та інформаційної політики, передає Укрінформ.
Як зазначається, метою конференції є започаткування Давоського альянсу Baukultur (Davos Baukultur Alliance 2023), в якому будуть представлені партнери з усіх секторів.
Цьогорічна конференція 2023 року підкреслює роль індустрії будівництва та нерухомості, розглядаючи Baukultur («культура будівництва») як загальне благо. Учасники вивчають можливості для кращої співпраці між органами влади, громадянським суспільством та індустрією будівництва та нерухомості шляхом ініціювання постійного обміну та налагодження контактів.
«Baukultur набуває надзвичайної важливості для України, особливо з майбутнім початком масштабної відбудови нашої країни. Зруйновані та знищені вщент міста, які будуть відбудовуватись, повинні враховувати як сучасні смарт технології такі як збереження енергії, так і обов’язково концепцію baukultur – урбаністичної культури середовища життя», - зазначила заступниця очільника МКІП Анастасія Бондар.
За її словами, конференція допоможе в питаннях майбутньої відбудови України, зокрема реставрації, збереження зелених зон, інтеграції культурної спадщини та мистецтва.
Друга конференція європейських міністрів культури проходить у Давосі 14-16 січня. Від України участь у ній бере заступниця міністра культури та інформаційної політики Анастасія Бондар, міністр Олександр Ткаченко долучився онлайн.
Фото: МКІП