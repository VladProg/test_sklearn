В Україні після війни потрібно буде відновити зрошення понад 1 млн га меліорованих земель.

Про це заявив міністр аграрної політики та продовольства України Микола Сольський під час візиту до Одеської області, передає Укрінформ з посиланням на пресслужбу відомства.
«В Україні площа меліорованих земель становить 5,5 млн га. Після війни нам потрібно буде відновити зрошення понад 1 млн га. Для побудови нових та відновлення наявних зрошувальних систем знадобляться значні інвестиції», – сказав міністр.
Він зазначив, що меліоративна реформа дозволить аграріям самостійно залучати інвестиції для розвитку та модернізації меліоративної інфраструктури. Розвиток систем зрошення дозволить підвищувати ефективність їх використання та збільшувати поливні площі, не допускаючи деградації ґрунтів.

Сольський під час наради з аграріями, представниками організацій водокористувачів, а також рибного господарства обговорив розвиток меліорації в Одеській області, впровадження комплексної реформи в цьому секторі та можливості підвищення потенціалу використання зрошуваних земель за рахунок створення організацій водокористувачів.

Також учасники розглянули окремі заходи, які необхідно реалізувати для забезпечення регіону водою. Зокрема, йшлося про необхідність розчищення каналів та забезпечення водою Придунайських озер.
Як повідомляв Укрінформ, створення організацій водокористувачів дає можливість аграріям самим керувати меліоративними об'єктами та забезпечувати ощадливе використання води і коштів на її подачу або відведення, залучати інвестиції у сферу водокористування та застосовувати нові енерго- та водоощадні технології.
Перша організація водокористувачів була створена у межах Трушівської зрошувальної системи на Черкащині у грудні 2022 року.
Станом на 20 лютого в Україні вже створено 15 організацій водокористувачів, із них вже зареєстровано в реєстрі юросіб дев’ять організацій водокористувачів (одну в зоні осушення, всі інші – в зоні зрошення).
Фото: Мінагрополітики