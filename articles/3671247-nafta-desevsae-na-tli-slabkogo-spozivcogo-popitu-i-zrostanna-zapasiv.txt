Ціни на нафту опускаються у п'ятницю, 17 лютого, оскільки сигнали надлишку сировини в США переважують очікування зростання попиту в Китаї.

Як передає Укрінформ, про це повідомляє enkorr.

Вартість квітневих ф'ючерсів на нафту Brent на лондонській біржі ICE Futures становить $84,27 барель, що на $0,87 (1,02%) нижче за ціну на закриття попередньої сесії. У четвер ці контракти здешевшали на $0,24 (0,3%), до $85,14 за барель.

Ціна березневих ф'ючерсів на нафту WTI на електронних торгах Нью-Йоркської товарної біржі (NYMEX) опустилася на $0,85 (1,08%), до $77,64 за барель. За підсумками попередньої сесії вартість контрактів зменшилася на $0,1 (0,1%) до $78,49 за барель.

«Інвестори намагаються оцінити, який із основних двигунів нафтового ринку виявиться найвпливовішим у наступні кілька місяців», – зазначає старший трейдер CIBC Private Wealth Ребекка Бабін.

Найбільші китайські авіаперевізники оголосили про значне зростання завантаженості рейсів, що вказує на зростання туристичної активності.

Тим часом нафтопереробні компанії КНР збільшують закупівлю сировини. Зі слів джерел агентства Bloomberg, трейдингова «дочка» Sinopec закупила в ОАЕ 10 млн барелів нафти з постачанням у квітні. Низка інших китайських нафтопереробників, включаючи China National Chemical Corp. і Rongsheng Petrochemical Co., також нарощують закупівлі нафти, зокрема з США.

Водночас Міністерство енергетики США повідомило в середу, що запаси нафти в країні минулого тижня збільшилися на 16,28 млн барелів.

Дані Міненерго США цього року «послідовно дають «ведмежі» сигнали ринку, вказуючи на слабкий споживчий попит, низьку активність НПЗ і зростання запасів нафти», – зазначають аналітики Sevens Report Research.