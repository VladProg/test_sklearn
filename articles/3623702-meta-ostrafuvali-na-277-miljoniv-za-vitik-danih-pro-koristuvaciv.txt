Ірландська комісія із захисту даних, головний орган із захисту конфіденційності в Європейському Союзі, оштрафувала Meta на 277 мільйонів доларів США (265 мільйонів євро) за витік інформації про понад пів мільярда користувачів.


Як передає Укрінформ, про це повідомляє Bloomberg.
Розслідування стосувалося публікації на хакерському вебсайті особистої інформації про 533 мільйони користувачів Facebook у всьому світі, включаючи їхні номери телефонів та адреси електронної пошти.
В самій компанії відповіли, що опубліковані дані є застарілими, а проблему виявили та усунули ще в 2019 році.
Вже після оголошення штрафу в понеділок, 28 листопада, у Meta заявили, що захист конфіденційності та безпеки даних людей є фундаментальним для роботи їхнього бізнесу», і що компанія повністю співпрацювала з регуляторами.
Зазначається, що штраф для Meta став третім за величиною, згідно із Загальним регламентом про захист даних ЄС.
Як повідомляв Укрінформ, Комісія з питань конкуренції Індії (CCI) оштрафувала американську компанію Google на 113 мільйони доларів за антиконкурентну діяльність у країні.