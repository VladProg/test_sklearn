Комітет Верховної Ради України з питань національної безпеки, оборони і розвідки повернувся до аудиту закупівель після корупційного скандалу навколо Міністерства оборони.

Про це представник Президента у Верховній Раді, член комітету Федір Веніславський (парламентська фракція "Слуга народу") розповів у коментарі Укрінформу.
Він нагадав, що в березні минулого року Верховна Рада ухвалила закон, яким дозволила міністерству самостійно, без парламентського контролю, здійснювати закупівлі. При цьому Веніславський наголосив, що парламентський контроль передбачений Конституцією України.
Депутат зауважив: "Після медійного скандалу, наскільки він обґрунтований, питання ще дуже дискусійне, але після нього і після виникнення сумнівів у суспільства про те, що гіпотетично можуть мати місце якісь зловживання, ми вирішили повернутися до аудиту оборонних закупівель".
Він підкреслив, що це в межах повноважень оборонного Комітету ВР. "Усі члени комітету мають доступ до державної таємниці, тому ми тепер будемо більш ретельно оцінювати наміри Міністерства оборони здійснювати ті чи інші оборонні закупівлі, у тому числі зброї, техніки, матеріального забезпечення, палива. Комітет узяв на себе цей обов’язок і буде виконувати дуже ретельно та систематично", – запевнив Веніславський.
Як повідомлялося, "Дзеркало тижня" опублікувало матеріал, де стверджувалося, що ціни на закупівлю харчів і надання послуг з харчування для військових у контракті Міністерства оборони України перевищують роздрібні у два-три рази.
Невдовзі заступник міністра оборони В’ячеслав Шаповалов, який відповідав за тилове забезпечення Збройних сил України, написав заяву про звільнення. 24 січня Кабінет Міністрів звільнив його.
1 лютого ДБР повідомило про підозру Шаповалову за незаконні дії, внаслідок яких окремі підрозділи ЗСУ не були укомплектовані засобами індивідуального захисту на суму понад 1 млрд грн. Йому інкримінують лобіювання укладення договорів про постачання продуктів для військових за завищеними цінами, а також закупівель бронежилетів, касок, одягу та інших речей для потреб ЗСУ неналежної якості.
2 лютого Печерський районний суд Києва обрав ексзаступнику міністра оборони Шаповалову запобіжний захід у вигляді тримання під вартою з альтернативою внесення застави у розмірі 402 млн 600 тис грн.