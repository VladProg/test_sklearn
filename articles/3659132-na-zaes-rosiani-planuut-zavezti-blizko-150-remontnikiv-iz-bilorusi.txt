На тимчасово окуповану Запорізьку АЕС росіяни, ймовірно, збираються завезти півтори сотні білоруських ремонтників.

Як передає Укрінформ, про це повідомляє ДП «НАЕК «Енергоатом» у Телеграмі.
«Рашисти намагаються завербувати для роботи на ЗАЕС півтори сотні білоруських ремонтників. Окупанти все ще шукають персонал для функціонування станції, намагаючись хоч якось дати собі раду на ній. Тож є ймовірність, що загарбники привезуть на український атомний об’єкт близько 150 фахівців з ремонту, котрі працювали на білоруській АЕС», – йдеться у повідомленні.
Зазначається, що вони потрібні для того, щоб нашвидкуруч лагодити пошкодження, що виникають внаслідок обстрілів, які самі ж росіяни й влаштовують. А примусити українських атомників до співпраці російським окупантам не вдається.
«Навіть попри те, що у хід ідуть всі методи – від обіцянок «золотих гір» до погроз, залякування та полону – кількості кваліфікованого персоналу на станції катастрофічно бракує», – додали в Енергоатомі.
Як повідомлялося, через відмову частини українського персоналу Запорізької атомної електростанції співпрацювати з окупантами, а також брак власних кадрів, росіяни не можуть ані запустити, ані експлуатувати енергоблоки станції.
Запорізьку АЕС російські війська захопили 4 березня. Загарбники розміщують на її майданчику військову техніку та боєприпаси, постійно обстрілюють як прилеглу територію, так і саму станцію, руйнуючи лінії електропередач і спричиняючи відключення зовнішнього живлення.
Українська влада наголошує, що для відновлення ядерної безпеки росія повинна повністю вивести свої війська та техніку із Запорізької АЕС.