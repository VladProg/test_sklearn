Польща підтримає створення фонду на підтримку української культури, інформаційної безпеки, а також діджиталізації української спадщини.

Про це поінформував міністр культури та інформаційної політики Олександр Ткаченко в Телеграмі, передає Укрінформ.


«Поляки, як справжні друзі, допомагають в усьому: промоції української культури, в збереженні української культурної спадщини взимку, проведенні заходів щодо протидії російській пропаганді, на дипломатичному та культурному фронтах», - написав він.


Зазначається, що під час зустрічі віцепрем'єра та міністра культури Польщі Пйотра Глинського з очільником МКІП була підтверджена участь РП у створенні фонду на підтримку української культури та інформаційної безпеки, а також діджиталізації української спадщини.


«Намітили низку спільних дій найближчим часом. За вашу і нашу свободу!», - підкреслив Ткаченко.

Як повідомляв Укрінформ, європейські міністри культури під час форуму в Давосі підтвердили готовність до участі у відбудові України.