За матеріалами Служби безпеки суд арештував майно Оксани Марченко, дружини підозрюваного у держзраді екснародного депутата Віктора Медведчука, яка підозрюється у фінансуванні російських окупаційних угруповань. Вартість арештованих активів становить понад 5,6 млрд грн.

Як передає Укрінформ, про це в Телеграмі повідомляє пресслужба СБУ.
«За матеріалами Служби безпеки суд арештував майно Оксани Марченко, яка підозрюється у фінансуванні російських окупаційних угруповань. Загальна вартість арештованих активів становить більше ніж 5,6 млрд грн. Рішення суду стосується пакетів по 14% акцій у двох обленерго та понад 4% у третьому, якими Марченко володіє через п’ять офшорних компаній», - йдеться в повідомленні.
Як зазначається, також накладено арешт на дві земельні ділянки, чотири житлові будинки у Києві та Криму і 10 автомобілів, які належать фігурантці.
Крім того, арештовано активи Марченко у 18 інвестиційних, агропромислових, телекомунікаційних та інших підприємствах. Серед них – київські компанії «Терра-Інвест», «Укркапітал» і «Спорт-Тур», які дружина Медведчука використовувала для проведення підривної діяльності проти України. Саме вони заснували фірму за законами рф, через яку Марченко переводила мільйонні суми на рахунки росгвардії та мвс рф в тимчасово окупованому Криму, а також сплачувала «податки» до російського бюджету.
У пресслужбі нагадали, що раніше слідчі СБУ повідомили Оксані Марченко та очільниці афілійованої кримської фірми про підозру за ч. 3 ст. 110-2 Кримінального кодексу України (Фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України). Наразі за цією ж статтею повідомлено про підозру топменеджеру «Укркапіталу» і «Спорт-Туру». Зловмисника затримано та обрано запобіжний захід у вигляді тримання під вартою.
В СБУ повідомили, що злочин, в якому підозрюється Марченко та менеджери причетних компаній, передбачає покарання у вигляді позбавлення волі з конфіскацією майна. Арешт активів забезпечить можливість їх конфіскації за рішенням суду та убезпечить майно від перереєстрації на інших осіб.
Триває розслідування для притягнення до відповідальності всіх осіб, причетних до злочинних схем, відзначили в пресслужбі.
Як повідомляв Укрінформ, 7 лютого Оксані Марченко, яка є дружиною екснародного депутата від забороненої партії ОПЗЖ Віктора Медведчука, повідомили про підозру в фінансуванні повалення конституційного ладу в Україні.