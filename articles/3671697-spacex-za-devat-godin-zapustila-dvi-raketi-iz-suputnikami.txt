Американська компанія SpaceX за дев’ять годин здійснила запуски двох ракет Falcon 9 із супутниками на борту.

Як передає Укрінформ, про це повідомляє Space.com.
Спочатку у п’ятницю ввечері ракета-носій Falcon 9 вивела на орбіту 51 супутник інтернет-зв’язку Starlink, стартувавши з космодрому у Каліфорнії.
Вже через дев’ять годин, о 05.59 за київським часом, компанія запустила другу ракету Falcon 9 з британським супутником I-6 F2 телекомунікаційної компанії Inmarsat на борту. Апарат був розгорнутий на орбіті через 32 хвилини і 20 секунд після запуску з космодрому у Флориді.
Зазначається, що SpaceX вже запустила 12 місій у 2023-му році.
Засновник і генеральний директор компанії Ілон Маск заявив минулого літа, що SpaceX може запустити до 100 місій цього року.
Як повідомляв Укрінформ, американська компанія SpaceX провела наземні випробування, запустивши одночасно 31 із 33 ракетних двигунів Raptor 2 своєї найпотужнішої ракети Starship.