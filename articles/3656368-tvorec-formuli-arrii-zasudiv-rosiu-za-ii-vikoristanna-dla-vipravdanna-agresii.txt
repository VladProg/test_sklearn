Ініціатор зустрічей членів Ради Безпеки ООН за формулою Аррії дипломат з Венесуели Дієго Аррія засудив росію за використання цього формату для поширення брехні та виправдання агресії проти України.

Про це він сказав у ексклюзивному інтерв’ю Укрінформу, коментуючи зустріч у Радбезі, яку росія провела для чергового поширення дезінформації про ситуацію на Донбасі.


«Сьогодні я почувався дуже кепсько, врешті-решт, це моє ім'я… російська місія зловживає тим, що було таким цінним для міжнародної спільноти», - зазначив Аррія.


За його словами, формула була створена, аби «відкрити Раду Безпеки для захисту прав і свобод людини в усьому світі, аби до неї мали доступ члени урядів чи інституцій, які зазнали жорстокого поводження чи вандалізму з боку режимів».


«Вона ніколи не призначалася для використання кримінально-мафіозними режимами, такими як путінський», - наголосив дипломат, констатувавши, що москва використовує цей формат для виправдання агресії проти мирної країни. «Вони розносять світові неправду, щоб заперечити злочини, які скоюють в Україні», - пояснив він.


Аррія підкреслив, що «у справедливішому світі було б немислимо, щоб така країна, як росія, була членом Ради Безпеки ООН».


«Я не можу забути, як у лютому минулого року коли росія головувала в Радбезі, путін вдерся в Україну, - наголосив він. - Це був дуже сильний сигнал для світу: йому було начхати на Статут ООН, на думку світу. Це фактично публічна позиція, яку путін займає сьогодні».


У Постійному представництві України при ООН кореспондентові Укрінформу повідомили, що наша країна засуджує спроби рф виправдати свою збройну агресію та відбілити злочини на українській землі шляхом поширення дезінформації та фейків на засіданні за формулою Аррії.


«Ми шкодуємо, що цей формат… сьогодні використовується росією у пропагандистських цілях. Це ще один приклад свідомого зловживання інструментарієм Радбезу країною, яка нелегітимно займає постійне місце радянського союзу», - наголосили у Постпредстві.


Українські дипломати нагадали, що у 2014-2021 роках росія цілеспрямовано підривала переговорний процес і блокувала всі мирні ініціативи України та партнерів у рамках Нормандського формату та Тристоронньої контактної групи. СММ ОБСЄ регулярно фіксувала численні порушення режиму припинення вогню проти українських сил на Донбасі.


П’ятнична зустріч за формулою Аррії, вважають у Постпредстві, стала спробою росії змістити акцент з ракетного терору проти цивільного населення та критичної інфраструктури України.


У п’ятницю росія ініціювала зустріч членів Ради Безпеки ООН за формулою Арії для чергового поширення дезінформації про ситуацію на Донбасі.


Такі зустрічі є неформальними, їх організовує будь-який член Ради Безпеки ООН для обміну думками із залученням різних осіб. Формат названо на честь дипломата Дієго Аррії, який започаткував такі зустрічі у 1992 році як постпред Венесуели, що була тоді обраним членом Ради Безпеки ООН.
Фото: facebook.com/Arria.Diego