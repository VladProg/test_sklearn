Вісім художників розмалювали артефакти війни, які згодом продадуть на аукціоні. За виручені кошти художники планують придбати безпілотний авіаційний комплекс «Валькірія» для ЗСУ.

Про це у Фейсбуці повідомила Львівська обласна рада, передає Укрінформ.
Зголосилися взяти участь у такому незвичайному пленері митці Мечислав Малавський, Олена Жеребецька, Ольга Луковська, Сергій Міхновський, Ігор Бонішко, Олександр Дворський, Марта Луків та Ярослава Попович.
«Безпілотники «Валькірія» виробляє в Україні проєкт Армія SOS. Також виробник тренує наших бійців та навчає операторів цих БПЛА. Маємо намір за партнерства з фондом Сергія Притули зібрати кошти та купити таку «пташку» для наших воїнів. Тож 17 грудня у Львові відбудеться благодійний аукціон «Миколай для ЗСУ», де можна буде придбати ці та інші дивовижні мистецькі роботи, а також ще інакші лоти, пов’язані з дуже-дуже знаковими людьми в Україні», - розповідає організатор аукціону, депутат Львівської обласної ради Захар Миляник.

На уламках гільз ворожих снарядів розцвіли квіти, прилетіли ангели, з’явилися вулиці і кам’яниці міста Лева, і навіть ляльки-мотанки.



Долучився до збору та розмалювання воєнних уламків і директор Львівського палацу мистецтв Юрій Візняк.

«Не перемогти народ, який над смертю творить життя, який на уламках ракет малює квіти. А ті квіти знову стають оберегами, які рятують і бережуть наших військових», - зазначив Візняк.
Як повідомляв Укрінформ, «Валькірія» - це недорогий, стійкий до атак противника засіб ведення розвідки та коригування артвогню вітчизняного виробництва.
Фото: Львівська облрада