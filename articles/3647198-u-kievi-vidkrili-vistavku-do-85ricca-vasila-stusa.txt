У Національному музеї літератури України відбулася презентація виставки «Василь Стус. Пам’ятаємо!» до 85-річчя від дня народження поета.

Про це повідомляє кореспондент Укрінформу.
Відвідувачам виставки представлено вірші Стуса та добірку праць про нього. Також на виставці є й особисті речі поета, зокрема, краватка та закладка, шарф і шапка, які митець вдягав під час заслання на Колимі. Центром виставкового простору став письмовий стіл з автентичною друкарською машинкою, телефоном, рукописами поета.

«Окремим комплексом ми показали «Палімпсести» з рукописів Стуса. Останню таку бандероль з рукописами отримала Надія Світлична (учасниця руху шістдесятників — ред.), які вона підготувала у збірку до друку в 1986 році», - зазначила завідувачка відділу науково-методичної роботи Музею літератури Галина Болотова.






У Києві відкрили виставку до 85-річчя Василя Стуса | Фото Руслана Канюка, Укрінформ


































Вона зауважила, що нині триває ренесанс Стуса, який почався з перепоховоння поета у 1989 році: на його могилі ще до проголошення незалежності замайоріли блакитно-жовті стяги, і кількість людей, які проводжали митця, була зіставна лише з похороном Тараса Шевченка.
«Колосальна ерудиція, знання мов, а також розуміння свободи особистості у межах тоталітарної системи, яка тисла на особистість і не давала їй повноцінного розвитку, робить Стуса актуальним для України та поєднує з європейськими поетами», - підкреслила Болотова.
Під час заходу актриса Центру театрального мистецтва ім. Леся Курбаса Галина Степанова продекламувала вірші Стуса, а також анонсувала бесіду з сином поета Дмитром Стусом, яка відбудеться в Музеї літератури 12 січня - у день арешту поета.

Василь Стус — український поет-шістдесятник, політв'язень СРСР, дисидент. Разом із В'ячеславом Чорноволом брав участь у першому в УРСР публічному протесті під час прем’єри фільму «Тіні забутих предків» у 1965 році. Він зазнав репресій від радянської влади: у 1972 році його заарештували уперше, у 1980 р. - удруге. Він помер за три роки у в'язниці. Творчість Стуса була заборонена та частково знищена.