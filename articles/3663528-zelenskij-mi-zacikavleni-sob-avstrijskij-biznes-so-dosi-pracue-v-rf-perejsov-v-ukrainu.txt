Президент України Володимир Зеленський наголосив на необхідності посилити санкції проти росії та зазначив, що деякий австрійський бізнес продовжує працювати на території російської федерації.

Про це він сказав на спільній з Президентом Республіки Австрія Александером Ван дер Белленом зустрічі зі ЗМІ в Києві, повідомляє кореспондент Укрінформу.
«Ми детально обговорили співпрацю наших держав на рівні Європейського Союзу, і я підкреслив потребу подальшого посилення санкцій проти росії. Наша команда підкреслила, що держава-терорист повинна відчувати ціну свого терору та реальне обмеження своєї здатності продовжувати цю війну, цю агресію. І в цьому контексті ми відзначаємо ситуацію з австрійськими бізнесами. Є деякі з них, які попри жахливий російський терор не залишають росію, продовжують підтримувати державу-терориста, на нашу думку, своїми податками. І тому ми дуже зацікавлені, щоб цей бізнес перейшов працювати в Україну, ми хочемо проговорити це питання на системному рівні. І про це ми ще будемо говорити сьогодні», - сказав Зеленський.
Зокрема, він навів приклад з Raiffeisen Bank, «який не лише працює в росії, але й ухвалює рішення, як наприклад - податкові канікули для мобілізованих у російську армію».


«Ми вважаємо, що це неприпустимо в сьогоднішніх реаліях. Ми закликаємо австрійську сторону вжити всіх можливих зусиль, щоб окремі компанії дійсно не підставляли австрійське суспільство. Я вірю, що це важливе питання, як і багато інших, буде вирішено на основі спільних цінностей свободи, демократії, верховенства права і прав людини», - наголосив Президент.


Як повідомляв Укрінформ, раніше «Райффайзенбанк росія», який є частиною австрійської банківської групи Raiffeisen Bank International і який залишився працювати в росії, запровадив кредитний мораторій для російських військовослужбовців, які беруть участь у війні проти України. У коментарі Укрінформу в RBI заявили, що їх банківська дочка в росії була «юридично зобов'язана» запровадити кредитний мораторій для російських військовослужбовців.
Бізнес у росії приніс Raiffeisen Bank International за дев’ять місяців 2022 року €1,4 мільярда прибутку, що становить половину всіх прибутків цієї австрійської банківської групи.
У березні 2022 року Raiffeisen Bank International, який є одним із найбільших європейських банків у рф, заявив, що війна в Україні «змушує RBI переглянути нашу позицію в росії». Було заявлено, що банківська група розглядає «всі стратегічні можливості щодо майбутнього АТ «Райффайзенбанк росія». Цей розгляд триває вже понад 11 місяців війни.