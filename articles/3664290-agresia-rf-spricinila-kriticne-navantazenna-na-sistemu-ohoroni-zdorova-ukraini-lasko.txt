російське вторгнення в Україну спричинило критичне навантаження на систему охорони здоров'я, десятки медпрацівників загинули, зруйновані понад 170 медзакладів, понад 1200 потребують відновлення.

Про це на спільному засіданні уряду України та Європейської комісії сказав міністр охорони здоров'я Віктор Ляшко, передає кореспондент Укрінформу.
"Повномасштабне вторгнення рф в Україну створило критичне навантаження на нашу систему охорони здоров'я, а також країн, які межують з Україною і допомагають нам рятувати життя і здоров'я наших громадян. Це критичне навантаження створено як через втрату медичних працівників - сьогодні у нас є десятки загиблих цивільних медичних працівників, сотні поранених- так і медичних працівників, які працюють і на передовій, у лавах ЗСУ. Окремо медичне навантаження створено і через руйнування медичної інфраструктури, сьогодні вже 171 заклад охорони здоров'я знищено повністю, і відновити ми їх не зможемо, тому потрібно будувати нові, 1211 закладів мають різні ступені пошкодження - від 5 до 90%. Це все обмежує доступ українців до медичної допомоги", - сказав Ляшко.
Він наголосив, що загарбники залишають медзаклади в жахливому стані, і ми повинні не просто думати про їх відновлення, а здійснювати його вже зараз, з тим щоб відновити доступ до меддопомоги, особливо для тих громадян, які перебували на тимчасово окупованих, а тепер звільнених територіях.
Він нагадав, що ЄС підтримує і допомагає Україні відправляти важкохворих громадян на лікування за кордон, уже понад дві тисячі українців скористалися цією програмою медичної евакуації.