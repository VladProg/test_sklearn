Міністр закордонних справ Швейцарії Ігнаціо Кассіс заявив, що через війну росії в Україні вісім мільйонів українців були змушені покинути свої домівки, і підкреслив, що вісім мільйонів - це населення його країни.

Про це Кассіс сказав під час спеціальної сесії Генасамблеї ООН на тему української формули миру, передає кореспондент Укрінформу.
“Тисячі загиблих, поранених, переміщених, понад вісім мільйонів людей мали тікати з дому. Вісім мільйонів! Подумайте тільки, це населення моєї країни”, - зазначив очільник МЗС Швейцарії.
А також розповів, що на власні очі бачив жахіття війни в Україні – страждання та руйнування.
“російська військова агресія проти України знову підтверджує нам, що ми не знаходимося в безпеці. Коли постійний член РБ вирішує напасти на сусіда - на незалежну суверенну державу, це недопустимо”, - наголосив він.
Кассіс закликав “міжнародне співтовариство, представлене тут, спільно робити все можливе, щоб урегулювати цей конфлікт”.
Він наголосив, що українці, як і всі інші, мають право на життя у мирі, який ґрунтується на основних положеннях міжнародного права.
“А саме незастосування сили, територіальна цілісність, суверенітет. І Швейцарія готова відігравати належну їй роль. Ми спільно з іншими підтверджуємо актуальність і важливість статуту ООН”, - підкреслив міністр закордонних справ Швейцарії.
Як повідомлялося, Україна і ще приблизно 60 держав подали проєкт резолюції Генасамблеї “Принципи Статуту ООН, що лежать в основі всеохоплюючого, справедливого та сталого миру в Україні”.
Проєкт документа представив Генасамблеї міністр закордонних справ Дмитро Кулеба.
У тексті зазначено, що Генасамблея підтверджує свою прихильність до суверенітету, незалежності, єдності й територіальної цілісності України в межах її міжнародно визнаних кордонів, а також наголошує на “необхідності якнайшвидшого досягнення всеосяжного, справедливого і міцного миру в Україні відповідно до принципів Статуту Організації Об'єднаних Націй”.
У документі є заклик до росії негайно вивести війська з усієї території України та припинити бойові дії, а також наголошується на необхідності притягти до відповідальності всіх винних за скоєні на території України “найсерйозніші злочини з міжнародного права”.
Фото: flickr.com/latvianmfa