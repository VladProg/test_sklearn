Ісландія надаватиме всю необхідну допомогу Україні, зокрема енергетичному сектору.

Як передає Укрінформ, про це повідомляє пресслужба Міністерства енергетики.
Зазначається, що 26 січня міністр енергетики України Герман Галущенко провів онлайн-зустріч з міністром навколишнього середовища, енергетики та клімату Ісландії Гудлаугуром Тор Тордарсоном. Сторони обговорили допомогу енергетичному сектору України в умовах масованих російських атак та двосторонню співпрацю в енергетиці.
Галущенко зауважив, що вже понад три місяці ворог щоденно обстрілює об’єкти української енергетичної інфраструктури з різних видів озброєння – ракет, дронів та артилерії. Міністр підкреслив, що українські енергетики цілодобово працюють над відновленням об’єктів, використовуючи, зокрема, і надану міжнародними партнерами допомогу.
У відповідь Гудлаугур Тор Тордарсон наголосив, що його країна підтримує український народ та надаватиме всю необхідну допомогу, зокрема українському енергетичному сектору.
Очільник Міненерго повідомив, що Україна працює над проєктами з відновлення і відбудови своєї енергосистеми на принципах децентралізації. Одним з рішень для досягнення поставлених цілей є розвиток відновлюваної енергетики, яка відіграє одну з ключових ролей в енергосистемі Ісландії. Міністри відзначили зацікавленість у розвитку співпраці в цьому напрямку.
Як повідомлялося, уряд Ісландії виділить ще 3 млн доларів для енергетичної підтримки України в умовах зими. Як наголосила глава МЗС Ісландії, ці кошти країна передасть Фонду енергетичної підтримки України та бюджетної підтримки через Світовий банк.