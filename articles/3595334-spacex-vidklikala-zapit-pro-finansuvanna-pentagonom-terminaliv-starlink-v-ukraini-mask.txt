Засновник SpaceX Ілон Маск підтвердив, що його компанія офіційно відкликала запит із проханням до Пентагону щодо фінансування послуг супутникового інтернету для терміналів Starlink, переданих як допомога Україні.

Про це він заявив у понеділок на власній Твіттер-сторінці, передає Укрінформ.
«SpaceX уже відкликала свій запит щодо фінансування», - наголосив Маск.


SpaceX has already withdrawn its request for funding
— Elon Musk (@elonmusk) October 17, 2022

Таким чином, він відреагував на дискусію, яка розгорнулася на соціальній платформі після повідомлення про те, що SpaceX звернулася до міноборони США з проханням узяти на себе оплату послуг супутникового інтернет-зв’язку в Україні, який забезпечується терміналами Starlink. Пізніше Маск уточнив, що не вимагає відшкодування вже завданих витрат, але й не може постійно фінансувати роботу переданих терміналів, що коштуватиме компанії понад $120 мільйонів до кінця року та близько $400 мільйонів протягом наступних 12 місяців.
Після резонансу, що виник на тлі дописів засновника SpaceX, у суботу він повідомив, що ухвалив рішення продовжити безкоштовне фінансування українського уряду. А цього понеділка Маск заявив, що створить функцію пожертв на сторінці оплати послуг Starlink, а також, що його компанія зрештою закрила це питання й офіційно відкликала запит про фінансування з Міноборони США.


Ok, we will add a donate option to Starlink
— Elon Musk (@elonmusk) October 17, 2022

Як повідомляв Укрінформ, у понеділок американський мільярдер Ілон Маск виступив з іншою заявою – про загрозу ядерної війни у разі деокупації Кримського півострова. У відповідь на його допис радник ОПУ Михайло Подоляк назвав «сумнівною» подібну стратегію, зауваживши, що це стане капітуляцією перед рф, яка дозволяє собі красти чужі території й при цьому погрожувати світові ядерною зброєю.