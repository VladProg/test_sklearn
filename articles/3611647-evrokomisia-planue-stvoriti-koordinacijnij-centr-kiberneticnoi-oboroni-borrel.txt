Євросоюз має враховувати виклики у сфері кібербезпеки, які знайшли прояв після повномасштабного вторгнення рф в Україну, та створити Координаційний центр кібернетичної оборони.

Про це сьогодні у Брюсселі під час пресконференції з представлення плану дії із вдосконалення військової мобільності та кібернетичної безпеки ЄС заявив високий представник ЄС Жозеп Боррель, повідомляє кореспондент Укрінформу.
«Кібернетичне середовище є новим стратегічним простором. Це місце для геостратегічної конкуренції, яке перетворюється на поле бою та не знає жодних кордонів. Кібернетична війна та кібернетичні атаки перетворюються на інтегральну складову сучасної війни… Військова агресія росії проти України супроводжувалася неодноразовими кібернетичними атаками, не лише проти України, але проти нас та проти партнерів. Ще до того, як розпочати військове вторгнення, росія здійснила масштабну кібернетичну атаку, яка прямо перебувала бомбардуванню Києва», - зауважив Боррель.
Він зауважив, що під час розробки планів дій щодо вдосконалення військової мобільності та кібернетичної безпеки, Єврокомісія спиралася на положення та формулювання Стратегічного компасу ЄС, який прямо передбачає розвиток спроможностей із запобігання та протидії кібернетичним загрозам.
«Саме тому ми пропонуємо створити новий Координаційний центр із кібернетичної оборони, який буде діяти як центральний хаб для збору, аналізу та для поширення інформації, що стосується кібернетичної оборони… Ми маємо діяти разом для створення більш потужної системи кібернетичного захисту ЄС, щоб гарантувати безпеку нашим оборонним мережам, інвестувати у кращі спроможності з кібернетичної безпеки та бути здатними відповідати на ці виклики разом із нашими партнерами», - наголосив Високий представник ЄС.
Він зауважив, що у відповіді на ці спільні загрози важливу роль відіграє взаємодія та партнерство між військовими й цивільними структурами. Зокрема, Єврокомісія дуже багато робить для розвитку саме цивільної складової кібернетичної безпеки, і ці зусилля мають краще координуватися з тим, чим займаються відповідні військові структури. Це стосується всіх складових такої дійсності, починаючи від практичної взаємодії до взаємної обізнаності щодо існуючих ризиків та шляхів їх вирішення.
Єврокомісія пропонує також створити оперативну групу військових експертів з реагування на надзвичайні ситуації, яка буде діяти під егідою Європейського оборонного агентства. Це дозволить розвинути здатність із швидкого реагування на кібернетичні атаки, а також проводити планові навчання у цій галузі.
Особливе місце у плані дій з кібернетичної безпеки посідає підготовка необхідного персоналу, надання відповідної освіти та тренування людям, які будуть працювати на цьому новому полі бою, яке має вражаючі відмінності у порівнянні із «класичними» бойовими діями.
«Ми також почали працювати над розвитком спроможностей з кібернетичної оборони у наших партнерів. Ми це робимо з використанням можливостей Європейського фонду миру, підтримуємо Україну, Грузію і Молдову, Ми також сподіваємося розширити таке партнерство, особливо з країнами Західних Балкан. Деякі з них, наприклад, Албанія, дуже страждають від кібернетичних атак», - додав Боррель.
Він зауважив, що головну роль у практичній реалізації положень Стратегічного компаса ЄС з кібернетичної безпеки мають відіграти країни-члени ЄС. Але саме така робота надасть усьому Євросоюзу ресурси та інструменти, які дійсно здатні змінити ситуацію, та зміцнити позицію ЄС як глобального гравця у сфері безпеки й оборони.
Як вже повідомлялося, від початку російського вторгнення в Україну в лютому поточного року ЄС та його країни-члени почали надавати Україні суттєву політичну, економічну, фінансову, гуманітарну та військову допомогу. Зокрема, ЄС вперше у власній історії виділив 3,1 мільярда євро для закупівлі зброї для країни, що перебуває у стані активних бойових дій. Ці кошти були спрямовані на закупівлю важкої військової техніки, протитанкових та протиповітряних засобів, захисного та медичного обладнання, пального, та для інших поставок з метою забезпечення боєздатності Збройних сил України.