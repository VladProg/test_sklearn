Візит Президента США Джо Байдена в Україну є чітким проявом трансатлантичної єдності та готовності демократичного світу допомагати Україні у боротьбі проти російської агресії.

Про це заявив високий представник ЄС Жозеп Боррель у Брюсселі за підсумками Ради міністрів ЄС із закордонних справ, повідомляє кореспондент Укрінформу.
«Ми всі відвідували Київ цього року. Сьогодні Президент Байден відвідував українців, наших сусідів та друзів. Візит Президента Байдена – це чітка демонстрація трансатлантичної єдності і нашої рішучості продовжувати підтримувати Україну разом», - наголосив високий представник ЄС.
«Англійською, іспанською, французькою, яку б мову не використовувати, дуже важливо підкреслити важливість візиту Президента Сполучених Штатів. Це лише демонструє важливість, яку Сполучені Штати надають боротьбі українців. Цей візит продемонстрував, що ми всі залучені: ЄС і США, Канада і Велика Британія, багато інших країн по усьому світу - вони підтримують боротьбу, яку Україна веде проти російського вторгнення», - додав Боррель, відповідаючи на запитання кореспондента Укрінформу.
Він наголосив, що його зустріч з генеральним секретарем НАТО та міністром закордонних справ України, яка відбудеться завтра в штаб-квартирі Альянсу, також буде доказом такої трансатлантичної єдності навколо підтримки України.
Як повідомлялося, сьогодні у Брюсселі відбулося засідання Ради міністрів ЄС із закордонних справ, одним із головних питань порядку денного якого знову була ситуація в Україні та шляхи подальшої допомоги ЄС на її адресу.