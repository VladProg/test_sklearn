Предстоятель Православної церкви України, митрополит Епіфаній розпочав візит до Вселенського Патріархату (Стамбул, Туреччина).

Як передає Укрінформ, про це повідомляє пресслужба ПЦУ.



«26 січня 2023 р. після завершення візиту до Риму розпочався візит Блаженнійшого Митрополита Київського і всієї України Епіфанія до Вселенського Патріархату (Стамбул, Туреччина). Предстоятеля супроводжує архієпископ Чернігівський Євстратій», - йдеться у повідомленні.



Як зазначається, ввечері 26 січня Предстоятель ПЦУ був присутній на заході, присвяченому Міжнародному дню пам’яті Голокосту, який відбувся в Італійському культурному інституті в Стамбулі. В заході взяли участь Вселенський Патріарх Варфоломій, старець-митрополит Халкідонський Еммануїл, посли Італії, Австрії та Святого Престолу, головний рабин Туреччини та представники єврейської громади країни.



У пресслужбі ПЦУ повідомляють, що Епіфаній візьме участь у богослужінні на честь перенесення мощей святителя Іоана Золотоустого, яке відбудеться у Патріаршому храмі святого Георгія на Фанарі, а також проведе офіційну зустріч зі Всесвятійшим Вселенським Патріархом Варфоломієм.



Як повідомлялося, митрополит Київський і всієї України Епіфаній перебував з першим офіційним візитом у Римі.


Фото: ПЦУ