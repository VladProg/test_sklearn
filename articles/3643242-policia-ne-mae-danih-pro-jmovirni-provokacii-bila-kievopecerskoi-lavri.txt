Національна поліція України (НПУ) не має даних щодо імовірних провокацій чи протистоянь біля Києво-Печерської Лаври, у якої 1 січня завершується договір оренди кількох соборів, із залученням вірян.

Про це в інтерв’ю «Інтерфакс-Україна» заявив голова НПУ Ігор Клименко, передає Укрінформ.
«Оперативної інформації про провокації у нас не було. Але в будь-якому разі поліція завжди поруч», - заявив він.
Відповідаючи на питання, чи буде залучена поліція до забезпечення правопорядку у Лаврі в разі відмови духовенства добровільно покинути будівлі, Клименко зазначив, що це звичайна практика – охороняти публічну безпеку та порядок у святкові дні поблизу культових споруд.
«Так було і до повномасштабного вторгнення, а зараз патрулі взагалі посилені. Можу з впевненістю заявити одне: поліція завжди діє виключно в рамках Закону. Є порушення – реагуємо на нього. Превентивно теж діємо – якраз через додаткові посилені патрулі, які наближуємо, зокрема і до місць проведення релігійних заходів», - сказав Клименко.
Як повідомлялося, МКІП рекомендував Лаврському заповідникові не продовжувати угоду з УПЦ МП на оренду Успенського собору й Трапезної церкви у Верхній Лаврі, яка спливає 1 січня 2023 року.
За словами міністра культури і інформаційної політики Олександра Ткаченка, майно Нижньої Лаври також пройде перевірку на правомірність його використання УПЦ МП. Результати перевірки вирішать подальшу долю монастирського комплексу.
29 грудня Ткаченко заявив, що перші результати щодо перевірки УПЦ МП на дотримання угод оренди Лаври МКІП зможе презентувати за місяць-два.