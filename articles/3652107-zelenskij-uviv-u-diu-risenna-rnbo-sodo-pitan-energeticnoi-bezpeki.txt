Президент Володимир Зеленський ввів у дію рішення РНБО України від 13 січня 2023 року щодо питань енергетичної безпеки та невідкладних заходів із забезпечення роботи національної економіки під час осінньо-зимового періоду 2022/23 року.

Як передає Укрінформ, відповідний указ №18/2023 оприлюднений на сайті глави держави.
"Відповідно до статті 107 Конституції України постановляю увести в дію рішення Ради національної безпеки і оборони України від 13 січня 2023 року "Щодо стану виконання рішень Ради національної безпеки і оборони України з питань енергетичної безпеки та невідкладних заходів із забезпечення роботи національної економіки під час осінньо-­зимового періоду 2022/23 року в умовах особливого періоду", – ідеться в указі.
Згідно з документом, такими, що втратили чинність, визнані абзац другий – для службового користування та два укази Президента України: від 5 червня 2013 року № 317/2013 "Про рішення Ради національної безпеки і оборони України від 5 червня 2013 року "Питання розвитку атомно-промислового комплексу та створення ядерно­-паливного циклу в контексті гарантування енергетичної безпеки України" та від 14 листопада 2014 року № 875/2014 "Про рішення Ради національної безпеки і оборони України від 4 листопада 2014 року "Про невідкладні заходи щодо стабілізації соціально-економічної ситуації в Донецькій та Луганській областях".
Контроль за виконанням рішення покладений на секретаря РНБО. Указ набирає чинності з дня його опублікування.
Як повідомляв Укрінформ, раніше Президент увів у дію рішення РНБО про запровадження економічних санкцій стосовно юридичної особи – товариства з обмеженою відповідальністю "Роял Пей Юроп" (Royal Pay Europe) з юридичною адресою у Латвії.