Федерація баскетболу України (ФБУ) звернулася до Міжнародної федерації баскетболу (ФІБА) через наміри МОК розглянути допуск до змагань російських та білоруських спортсменів.


У своєму листі ФБУ закликала ФІБА вжити рішучих кроків щодо недопущення до участі в Олімпійських іграх, кваліфікації до них та інших міжнародних стартах спортсменів з росії і білорусі, допоки ці країни не припинять воєнну агресію в Україні, передає Укрінформ.
В іншому разі Федерація баскетболу України залишає за собою право бойкотувати усі можливі змагання олімпійської кваліфікації, а також закликати увесь цивілізований світ до бойкоту Олімпіади.
«З глибоким сумом та розчаруванням ми пишемо цього листа. Ось уже майже рік, як в Україні триває кровопролитна війна, яку своїм вторгненням на нашу землю розпочала російська федерація. В цей же час Міжнародний олімпійський комітет розглядає участь російських та білоруських спортсменів у найближчих Олімпійських іграх 2024 у Парижі.
У сам цей факт нам важко повірити! Завжди фундамент олімпізму був закладений на принципах взаємоповаги та боротьби за мир. А мета олімпійського руху полягає в тому, щоб поставити спорт на службу гармонійного розвитку людства, сприяючи створенню мирного суспільства, яке дбає про збереження людської гідності.
Що ми в підсумку маємо? МОК сколихнув увесь цивілізований світ рішенням, яким перекреслює головні свої принципи, він розглядає можливість повернути убивць та катів до олімпійської родини. Ми не уявляємо як можна виходити на одні стадіони та ігрові майданчики зі спортсменами, країна яких бомбардує, нищить, гвалтує та намагається вбити іншу націю, захопити її суверенну територію та посіяти морок і хаос.
Ми закликаємо ФІБА, як члена олімпійської родини, вжити рішучих кроків щодо недопущення участі в Олімпійських іграх, кваліфікації до них та інших міжнародних стартах спортсменів з росії і білорусі, допоки ці країни не припинять воєнну агресію у Європі.
Якщо здоровий глузд не переможе у цій страшній історії Федерація баскетболу України залишає за собою право бойкотувати усі можливі змагання олімпійської кваліфікації, зокрема - можливі кваліфікації за участю національних збірних України та збірних України 3х3. Водночас, ми будемо закликати увесь цивілізований світ до бойкоту Олімпіади, яка у такому разі матиме велетенський слід крові на своєму білому прапорі», - йдеться у листі ФБУ.
Фото: fbu.ua.