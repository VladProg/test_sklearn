Український режисер та актор Ахтем Сеітаблаєв разом із командою, частина якої служить у Збройних силах України, готується до зйомок фільму про широкомасштабне вторгнення росії. Продюсером фільму виступить канадієць.

Про це Сеітаблаєв повідомив кореспонденту Укрінформу в Івано-Франківську, відповідаючи на запитання про творчі проєкти.
«Зараз ми знаходимось у підготовчому періоді, це стрічка так само про події другої широкомасштабної навали. Продюсер у нас з Канади. Він зацікавився тим, що є така команда, половина з якої проходить службу у ЗСУ. Ми знайшли точки дотику в тому сенсі, що робимо разом із ЗСУ. Як на мене, це додає найперше змістовну синергію і надихає бійців», - зазначив Сеітаблаєв.
За його словами, робоча назва цієї стрічки «Ласкаво просимо до пекла».

Також, зазначив Сеітаблаєв, наразі він працює над двома сценаріями. Один із них, а це історія про війну та про сина Моцарта, створює разом із режисером Зазою Буадзе (грузинський режисер і кіносценарист, - ред).
«Ми вже працюємо над новими проєктами. Є ідея зробити два фільми, які мріємо зняти у Львові. Фільми дуже різні, але по-своєму унікальні», – як передає Львівська міська рада, сказав режисер.

Фото: Львівська міська рада

Своєю чергою, мер Львова Андрій Садовий зазначив, що міськрада завжди підтримувала і продовжує підтримувати всі фільми, які роблять у Львові.
Як повідомляв Укрінформ, в Івано-Франківську відбувся допрем’єрний показ воєнної екшн-драми «Мирний-21» за участі режисера Ахтема Сеітаблаєва.