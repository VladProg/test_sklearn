Кабінет Міністрів ліквідував як юридичну особу публічного права Департамент боротьби з наркозлочинністю Національної поліції України.

Про це у Телеграмі повідомив постійний представник уряду у Верховній Раді Тарас Мельничук, передає Укрінформ.
“Ліквідовано як юридичну особу публічного права Департамент боротьби з наркозлочинністю як міжрегіональний територіальний орган Національної поліції. Національній поліції доручено забезпечити здійснення функцій і повноважень департаменту, що ліквідується”, - написав він.
Водночас уряд утворив як юридичну особу публічного права міжрегіональний територіальний орган Національної поліції – Департамент поліції особливого призначення "Об’єднана штурмова бригада Національної поліції України "Лють".
Очікується, що цей орган дозволить забезпечити швидке та ефективне виконання поліцією як складовою сил безпеки і сил оборони завдань і повноважень, спрямованих на зміцнення нацбезпеки України, у тому числі шляхом безпосереднього виконання функцій із забезпечення публічного (громадського) порядку та безпеки громадян.
Як повідомлялося, Департамент боротьби з наркозлочинністю як міжрегіональний територіальний орган Нацполіції був утворений у квітні 2020 року.
Фото: facebook.com/DBN.NP