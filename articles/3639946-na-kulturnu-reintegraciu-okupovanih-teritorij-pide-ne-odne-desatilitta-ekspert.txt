Культурна реінтеграція регіонів України, які були окуповані росією після 2014 року, може зайняти не одне десятиліття.

Про це у коментарі кореспонденту Укрінформу сказала засновниця і виконавча директорка ГО “Український інститут медіа та комунікації” Діана Дуцик.
На її думку, підхід до вирішення питання реінтеграції окупованих Криму та сходу має бути всебічним й охоплювати величезний комплекс заходів.
“Це тема, яка має звучати і обговорюватись. У мене немає простої відповіді, що питання культурної реінтеграції цих територій можна вирішити однією простою дією. Насправді для того, щоб спланувати подальші кроки, треба спочатку зрозуміти, що з людьми, які там, їх настрій, психологічний стан, провести певні дослідження, створити фокус-групи. І лише на основі цього можна напрацьовувати якусь стратегію. На мою думку, до цієї роботи мають бути залучені експерти з різних сфер знань — і психологи, і медійники, й освітяни, юристи тощо. Це має бути великий комплекс заходів”, - підкреслила вона.
Експертка наголосила, що цей процес займе чимало часу. Тим більше, що ситуація в ОРДЛО та Криму — різна, а отже потребує різних підходів.
“Цей пласт проблем настільки великий і глибокий, що ми з ним працюватимемо багато років потім, коли звільнимо ці території. Це не питання одного року, це питання десятиліть. Ситуація в ОРДЛО і Криму різна навіть по настроях. Тому що в Криму дуже потужне слово завжди говорять кримські татари. Ми бачимо, що там продовжуються арешти кримських татар і це ознака того, що росіяни бояться їх. Значить, вони мають якийсь вплив. Але ми не знаємо, що насправді там відбувається. Ці регіоні відмінні, але і там, і там треба буде працювати”, - сказала Дуцик.
Раніше повідомлялося, що попри поразки, відступ і втечу з Харківщини та Херсонщини загарбники не полишають спроб інтегрувати захоплені ними українські землі.