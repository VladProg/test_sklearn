Президент України Володимир Зеленський підписав указ, згідно з яким першим заступником міністра оборони може бути призначений генерал-лейтенант чи віцеадмірал.

Як передає Укрінформ, відповідний указ № 76/2023 оприлюднений на сайті Глави держави.
Так, документом вносяться зміни до указів Президента України від 3 травня 2017 року № 126/2017 та від 5 травня 2020 року № 166/2020, згідно з якими першим заступником міністра оборони може бути призначений військовослужбовець у званні генерал-лейтенанта чи віцеадмірала.
Також Президент постановив Кабінету Міністрів внести на розгляд Ради національної безпеки і оборони України пропозиції щодо зміцнення демократичного цивільного контролю над органами та формуваннями сектору безпеки і оборони згідно із стандартами НАТО.
Указ набирає чинності з дня його опублікування.
Фото: Офіс Президента