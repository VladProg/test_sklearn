Посольство України в Туреччині розшукало шістьох українців, які вчора не виходили на зв‘язок після землетрусу.

Про це повідомив у Фейсбуці речник МЗС Олег Ніколенко, передає Укрінформ.

«Наше посольство розшукало шістьох українців, які не виходили на зв‘язок після землетрусу. Їхній стан задовільний, загроз життю немає», - зазначив Ніколенко.
Він поінформував, що в частини громадян зруйноване житло. Вони наразі поселилися в турецьких родичів. Консул підтримує з ними зв‘язок.
Речник МЗС також повідомив, що загальна кількість звернень про громадян України в зоні стихійного лиха, зв‘язок з якими наразі відсутній, зросла до 27. Українське посольство взаємодіє із турецькими рятувальниками задля встановлення місць їхнього перебування. Інформація про наявність українців серед жертв землетрусу не надходила.
Ніколенко нагадав, що для отримання допомоги слід звернутися на «гарячу лінію» посольства України в Туреччині: +90 539 550 98 98.
Діє також «гаряча лінія» МЗС України: +380 44 238 15 88.
Про зниклих внаслідок землетрусу в Туреччині українців можна повідомляти на гарячі лінії Офісу уповноваженого зі зниклих безвісти Олега Котенка.
Гарячі лінії уповноваженого: для дзвінків з України: 0 800 339 247, з-за кордону через месенджери: (095) 896-04-21.
Як повідомлялося, посольство України в Туреччині вчора отримало 24 звернення про відсутність зв’язку із громадянами України, які проживають у зоні стихійного лиха. Інформація про наявність українців серед жертв землетрусу наразі не надходила.
Кількість жертв землетрусів на південному сході Туреччини зросла до 3 381, число поранених сягнуло 20 426. У Сирії загиблих уже щонайменше 1 444, поранених - 3 411.
Фото: АА