Прем’єр-міністр України Денис Шмигаль провів першу розмову з новопризначеним прем’єром Молдови Доріном Речаном.

Як передає Укрінформ, про це Шмигаль повідомив у Телеграмі.
"Домовилися, що будемо посилювати нашу співпрацю на шляху до ЄС. Обговорили реалізацію спільних проєктів в енергетиці, логістиці, транскордонному співробітництві", - зазначив він.
За словами українського прем'єра, в умовах, коли росія підриває європейську систему безпеки, важливо продовжувати тісну кооперацію та координацію дій.

"Україна підтримує позицію Молдови щодо виведення російських військ із території Придністров’я", - підкреслив глава уряду.
Він подякував народу Молдови та її політичному керівництву за допомогу Україні під час повномасштабної російської агресії. Шмигаль також запросив Речана відвідати Київ.
"Продовжуємо працювати для зміцнення проукраїнської коаліції", - підсумував Шмигаль.
Як повідомляв Укрінформ, президент Молдови Майя Санду у річницю повномасштабного вторгнення росії в Україну висловила підтримку українському народу та заявила, що мир переможе.
Фото: Telegram/Денис Шмигаль Прем‘єр-міністр України