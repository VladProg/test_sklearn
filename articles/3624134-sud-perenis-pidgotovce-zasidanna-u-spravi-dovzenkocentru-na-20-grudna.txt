Господарський суд Києва переніс на 20 грудня підготовче засідання за позовом Довженко-Центру до Державного агентства з питань кіно про визнання незаконним наказу про «реорганізацію» установи.

Відповідне рішення ухвалила суддя у справі Ірина Борисенко, передає кореспондент Укрінформу.
Так, підготовче засідання Господарського суду Києва у цій справі відбудеться 20 грудня о 15-й годині за адресою: вул. Богдана Хмельницького, 44- Б, зала №20.
Як повідомляв Укрінформ, у серпні Державне агентство з питань кіно видало наказ про реорганізацію Довженко-Центру, згідно з яким фільми з колекції та майно Довженко-Центру мають бути передані державній установі “Науковий центр кінематографії України”. Зі структури Довженко-Центру має бути виокремлено державне підприємство “Українська анімаційна студія”, до якої будуть передані авторські права на українську анімацію, що зараз належать Центру.
10 листопада на території Довженко-Центру відбулися слідчі дії за участю співробітників Служби безпеки України, поліції та прокуратури Києва. Одному з колишніх посадовців центру готується повідомлення про підозру за ч. 2 ст. 364 Кримінального кодексу (зловживання владою або службовим становищем).
15 листопада очільник МКІП Олександр Ткаченко ініціював проведення наради для врегулювання ситуації навколо Національного центру Олександра Довженка.
17 листопада Держкіно обрало нового тимчасового виконувача обов’язків генерального директора Довженко-Центру, ним став режисер Андрій Алферов.
Національний центр Олександра Довженка – державний фільмофонд України, аудіовізуальний архів. Це єдиний в Україні член Міжнародної федерації кіноархівів (FIAF).
Згідно з інформацією на сайті установи, Довженко-Центр об’єднує сучасне фільмосховище з системою клімат-контролю, єдину в Україні кінокопіювальну лабораторію, Музей кіно, паперовий кіноархів, медіатеку та власне видавництво й здійснює збереження, популяризацію, дослідження та поширення національної кіноспадщини в Україні та за кордоном.
У січні уряд передав цілісний майновий комплекс Державного підприємства “Національний центр Олександра Довженка" до сфери управління Державного агентства з питань кіно.
Фото: Громадське