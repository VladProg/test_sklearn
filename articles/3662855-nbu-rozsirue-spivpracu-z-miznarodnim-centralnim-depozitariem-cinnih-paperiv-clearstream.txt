Національний банк України та міжнародний центральний депозитарій цінних паперів Clearstream розширюють "лінк", що поєднує українські ринки капіталу з міжнародними фінансовими ринками.

Як передає Укрінформ, про це повідомляє пресслужба НБУ.
"Зокрема, досягнуто домовленостей щодо розширення існуючого "лінку" з Clearstream та включення додаткових видів активів до переліку фінансових інструментів, що обслуговуватимуться через нього", - йдеться в повідомленні.
Зазначається, що завдяки розширенню "лінку" іноземні інвестори матимуть можливість здійснювати на лише операції з державними цінними паперами України, а й з іншими фінансовими інструментами повоєнного відновлення.
Із цією метою Clearstream за сприяння Міністерства фінансів України відкриє рахунок у цінних паперах номінального утримувача в Національному банку України. За оцінками Національного банку, відповідний крок сприятиме зростанню транскордонних інвестицій, підвищенню ліквідності українського ринку капіталів та підтримає цей ринок насамперед в частині інструментів післявоєнної реконструкції та відновлення зруйнованої інфраструктури та економіки України.
"Зважаючи на очікувані плани повоєнного відновлення України, НБУ радий запропонувати надійне та технологічно готове рішення, яке дасть змогу і надалі розширювати "лінк" та забезпечить доступ клієнтам Clearstream до повоєнних фінансових інструментів. Налагодження подальшої співпраці з Clearstream сприятиме розширенню кола інвесторів та може стати однією з тих рушійних сил, що забезпечать відновлення інфраструктури України", – сказав голова НБУ Андрій Пишний.
Як повідомлялось, у 2019 році Clearstream вийшов на український ринок капіталів і запустив "лінк" з депозитарієм НБУ. Це дало змогу забезпечити доступ іноземних інвесторів до ринку державних цінних паперів, номінованих у гривні.
Clearstream – провайдер пост-торговельної інфраструктури на фінансових ринках, що входить до Deutsche Börse Group. Він є одним з найбільших міжнародних депозитаріїв у світі, що забезпечує зберігання локальних та міжнародних цінних паперів, а також проводить розрахунки за такими цінними паперами. Clearstream забезпечує доступ до 59 локальних ринків цінних паперів та зберігає активи вартістю 16 трлн євро.