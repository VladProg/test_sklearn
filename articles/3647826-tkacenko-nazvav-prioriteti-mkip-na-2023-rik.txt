Цьогоріч МКІП працюватиме ще більше над тим, аби голос України у світі та всередині країни звучав гучніше.

Про це Ткаченко написав у Фейсбуці, передає Укрінформ.
"Цей рік буде для України і її культурного та інформаційного фронту не менш складним, важливим та визначальним, ніж минулий. Тому у 2023-му ми будемо робити ще більше, аби голос України у світі та всередині країни звучав гучніше", - написав Ткаченко.
Ткаченко назвав пріоритети роботи міністерства на наступний рік: збереження та повернення людського капіталу і стійкість культурних інституцій; реалізація політики подолання наслідків тоталітарного впливу та русифікації; організація мистецьких проєктів за кордоном; робота над відновленням діяльності українських ЗМІ на звільнених від російських загарбників територіях, посилення присутності українських ЗМІ у світі.
Крім того, міністерство ставить перед собою такі завдання: імплементація євроінтеграційного закону про медіа; реалізація важливих проєктів у царині збереження та популяризації культурної спадщини; відновлення бібліотечних фондів; фандрейзинг для української культури та медіа; відновлення інвестицій у креативні індустрії.
"Це, звісно, не вичерпний перелік. Перед нами щороку постає все більше викликів, але ми навчилися ці виклики гідно зустрічати, швидко адаптуватись та мати «план Б». Ми знаємо нашу мету. Отже спільними зусиллями, кожен на своєму фронті, щодня наближатимемо перемогу України", - додав Ткаченко.
Як повідомлялося, Міністерство культури та інформаційної політики планує в наступному році розширити протидію російській дезінформації в мережі Інтернет.