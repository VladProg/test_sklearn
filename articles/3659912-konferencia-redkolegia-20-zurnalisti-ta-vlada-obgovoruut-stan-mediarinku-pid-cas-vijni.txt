Українські журналісти та влада зібралися разом, аби обговорити те, як можна разом наблизити перемогу нашої країни, зберегти журналістику під час війни, а також вивести медіаринок «у плюс».

Як передає кореспондент Укрінформу, організована медіацентром «Україна» та Unit.city «Редколегія 2.0» стартувала у Києві.

«Немає жодного іншого фіналу у цій війні, крім як дійти до перемоги",- сказав радник керівника Офісу Президента України Михайло Подоляк.
За його словами, нині росія робить багато неправильних висновків, тому її крах неминучий, а Україна обов'язково переможе.

"Це ж глибинна сутність українців - чим більше на них тиснути, тим більше вони будуть працювати", - сказав він.
Як зазначив відомий блогер Євген Дикий, нині в Україні вже відбувається побудова не тільки тієї України, яка чинить опір, а й тієї, яка готова до післявоєнної розбудови. Нині перед журналістами та суспільством стоїть важке та важливе завдання, пов'язане із тим, як висвітлювати війну, аби люди не втрачали оптимізм, але розуміли реальний стан справ, важкість ситуації і те, що "очікувати перемогу із попкорном на дивані" не найкращий варіант.

Загалом планується, що участь у заході візьмуть близько 20 спікерів та понад 200 журналістів. Вони говоритимуть про те, як війна змінила Україну і світ, які медіа потрібні у 2023 році, а також про те, де місце журналістики у великій битві.
Присутні зосередять увагу й на тому, якими словами краще говорити про війну те, що словами не опишеш, як здобути перемогу, не втративши журналістику. Також учасники подумають про те, чи можливий медіаринок в умовах воєнного стану.
Увага буде зосереджена й на темі «Медіа і Україна цифрова» - як цифра змінює аудиторію і медіаринок. Вони спробують розібратися із тим, що так і що не так у дискусії про старі медіа і нові.
Участь у конференції планує узяти віцепрем'єр-міністр - міністр цифрової трансформації Михайло Федоров, Уповноважений ВР з прав людини Дмитро Лубінець, представники Офісу Президента України, МВС, відомі журналісти, блогери та військовослужбовці. Окрім того, сюди завітають спеціальні гості, імена яких організатори не розкривають.
Як повідомляв Укрінформ, 18 серпня медіацентр «Україна» та Unit.city провели в Києві конференцію для медійників «Редколегія. Офлайн», на якій ішлося про поєднання патріотизму й журналістики, роботу медіа під час війни та інші важливі та злободенні для сфери медіа теми.