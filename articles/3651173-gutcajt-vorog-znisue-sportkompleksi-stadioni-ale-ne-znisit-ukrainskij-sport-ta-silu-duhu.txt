320 спортивних об’єктів вже постраждали через військову агресію рф на території України. 87 з них зруйновані повністю або знищено частково. Розмір втрат сягає понад 250 млн доларів.

Про це повідомив міністр молоді та спорту України Вадим Гутцайт, передає Укрінформ.
За уточненою інформацією, стало відомо про суттєві та масові руйнування спортивної інфраструктури в Харківській, Луганській, Дніпропетровській, Миколаївській областях. Так, на Миколаївщині, в 11-ти селах Первомайської об’єднаної територіальної громади усі спортивні зали, у тому числі комплекс культури та спорту, фактично у непридатному стані.
Новий біль - зруйнована інфраструктура Херсонщини. За попередньою інформацією, у містах і селах області зруйновані та пошкоджені 24 об’єкти спортивної інфраструктури, 21 з яких - за останні кілька тижнів.
«На жаль, «різдвяне перемир’я» по-російськи - це нові руйнування спортивної інфраструктури. Кадри пожежі льодової арени «Альтаїр» у Дружківці Донецької області в результаті прямого влучання ракети окупантів бачив увесь світ. Перших руйнувань арена зазнала ще 16 травня. Вже відтоді її не можливо було використовувати за призначенням. Але кілька місяців вона слугувала як гуманітарний штаб для цивільного населення і час від часу зазнавала нових пошкоджень. Після останнього її навряд чи вдасться відновити. Ворог знищує наші спортивні комплекси, стадіони та палаци, але не знищить український спорт і нашу силу духу!» - заявив міністр.
Найбільше спортивних об’єктів зруйновано у Луганській - 89, Донецькій (61), Харківській (46), Миколаївській (27), Херсонській -(24), Київській (21), Дніпропетровській (15), Чернігівській (12) та Сумській (11) областях.
Фото: facebook.com/minmolodsport.