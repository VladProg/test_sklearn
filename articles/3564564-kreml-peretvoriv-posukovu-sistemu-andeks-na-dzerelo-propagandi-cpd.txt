кремль перетворив пошукову систему «Яндекс» на джерело пропаганди й засіб здійснення впливу на ставлення росіян до війни в Україні.

Як передає Укрінформ, про це Центр протидії дезінформації при Раді національної безпеки і оборони України повідомив у Телеграмі.
«Порівняльний аналіз видачі результатів на питання щодо причин війни в Україні та масштабів загибелі російських військових, які формують Google та «Яндекс» в росії, демонструє, як кремль робить джерелом пропаганди навіть пошукові системи», – ідеться в повідомленні.
Так, за даними ЦПД, «Яндекс» не показує користувачам із росії статті медіа, які заблоковані федеральною службою з нагляду у сфері зв'язку, інформаційних технологій і масових комунікацій (роскомнагляд). У результатах пошуку цієї системи з'являються лише ті засоби масової інформації та пости на форумах, що «транслюють «правильний» путінський погляд» на ситуацію в Україні.
Натомість Google на аналогічний запит у пріоритеті видає посилання на незалежні медіа, державні й опозиційні російські та українські ЗМІ.
«Тобто навіть на неполіткоректний з точки зору наративів кремля запит користувач може отримати альтернативні відповіді, які відрізняються від позиції російської влади. А в «Яндексі» набирає обертів пошук кращих VPN, щоб обійти блокування російської цензури», – зауважили в ЦПД.

Як повідомляв Укрінформ, під час 26-ї щорічної конференції Форуму 2000 у Празі віцепрезидент Європейської комісії, єврокомісар з питань цінностей і прозорості Вера Юрова наголосила, що тиражовані російською пропагандою фейки й дезінформацію про розв’язану росією широкомасштабну війну проти України можна перемогти лише поширюючи правду про причини та обставини російського вторгнення.