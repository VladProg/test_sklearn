У разі виділення Україні міжнародними партнерами 15-17 млрд доларів за рік можна відновити все зруйноване житло та важливу критичну інфраструктуру.

Як передає Укрінформ, про це в ефірі загальнонаціонального марафону повідомив заступник керівника Офісу Президента Кирило Тимошенко.
«Ми зустрічалися з багатьма послами, більш як 20 представників держав, проговорювали і надавали інформацію від нас, як ми бачимо відновлення. Тут є декілька системних кроків по відновленню. Перший - це великий план того, як ми бачимо відновлення і модернізацію країни після закінчення війни. Цей план був представлений в Лугано, але це велика стратегія на багатосот мільярдів доларів. Це дійсно великі масштаби. Є невелика частина цього плану під назвою Fast Recovery Plan. Це критична інфраструктура для людей - це житло, багатоквартирні будинки, приватні будинки, школи, садочки, медзаклади, а також мережі: газо-, електро-, теплопостачання», - підкреслив Тимошенко.
Він запевнив, що ОП постійно комунікує з міжнародними партнерами щодо згаданого плану та хоче, аби він реалізовувався вже зараз.
«Якщо будуть всі наявні кошти, його можна зробити за рік – відновити усі ці об’єкти. Він оцінюється близько 15-17 млрд доларів. І це фактично ми зможемо відновити усе житло і всі критичні об’єкти такі як школи, садочки тощо. Реалізується цей план частинами. Наприклад, за ініціативи першої леді Євросоюзом виділені кошти на школи», - повідомив Тимошенко, додавши, що іноді міжнародні партнери допомагають відновлювати приватні будинки, тощо. Однак така допомога виділяється частково і не такими темпами, як хотілося б.
Тимошенко також підкреслив, що треба чесно визнати: в державному бюджеті наразі немає коштів на відбудову житла, оскільки найперше фінансуються потреби оборони.
«Найперше, що хочеться, - відновити житло людям. Вони хочуть повернутися додому, їм треба десь жити. Коштів в бюджеті українському на це немає - це чесно, я думаю, що всі розуміють, що кошти найперше йдуть на війну і на соціальні виплати і пенсії. Тому продовжуємо наполягати у відносинах з міжнародними партнерами, що просимо допомогти в реалізації цього плану», - повідомив Тимошенко.
Як повідомлялось раніше, План швидкого відновлення України (Fast Recovery Plan) передбачає оперативну відбудову об’єктів соціальної інфраструктури, зруйнованих унаслідок повномасштабного російського вторгнення, і має врахувати найкращі сучасні будівельні стандарти.