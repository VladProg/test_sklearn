У Кам’янець-Подільському державному історичному музеї-заповіднику відкрилась виставка «Чашечки османської кав’ярні у Кам'янці-Подільському другої половини ХVІІ ст.», приурочена до 350-річчя утворення Подільського еялету.

Про це кореспондентові Укрінформу розповів молодший науковий співробітник Кам’янець-Подільського державного історичного музею-заповідника Євгеній Левінзон.
«На виставці представлені матеріали експедиції, яка працювала на площі Польський ринок у 2016 році під керівництвом кандидата історичних наук, керівника Кам’янець-Подільської архітектурно-археологічної експедиції Павла Нечитайла. Поруч із кам’яним мощенням ХVІІ- ХVІІІ ст. (один із об’єктів розкопок – ред.), що зараз законсервоване, було виявлено залишки будівлі другої половини ХVІІ ст., яку керівник експедиції інтерпретував як залишки однієї з кав’ярень османської доби. Місто в 1672 році захопили турки і на 27 років воно опинилося під їх владою та було центром так званого Подільського еялету. Із турецьких описів знаємо, що в місті було 10 кав’ярень і, власне, на одну із них натрапила археологічна експедиція», - зазначив Левінзон.

За його словами, в одній із частин залишків кав’ярні виявили багато порцелянових та фаянсових чашечок та керамічних люльок. Науковець додав, що кав’ярня була зруйнована внаслідок спроб поляків повернути місто під свій контроль. Оскільки на місці розкопок виявили ядра, то дослідники дійшли висновку, що кав’ярня була зруйнована орієнтовно в кінці 1680-х років через обстріли.

У ХVІІІ ст., коли місто повернулося до складу Речі Посполитою, в будівлі розташовувалася ливарна майстерня, яка з часом теж припинила існування. Залишки будівель зверху були замощені бруківкою ХІХ ст. Таким чином, після руйнування кав’ярня залишилася у вигляді закритого комплексу.

«На виставці представлені близько 100 фрагментів та археологічних форм чашечок. Половина чашечок – це дуже якісна і дорогоцінна на той час китайська порцеляна. Вони тонкостінні, здебільшого розписані на білому фоні рослинними та пейзажними мотивами, і покриті поливами. Серед них є ті, що виготовлені в імператорських печах за імператора Кансі. Там також є турецькі фаянсові чашечки, що схожі на китайські, виготовлені швидше за все в Кютахьї, яка славилася своїми керамічними виробами. Є також частина персидських фаянсових чашечок, що намагалися наслідувати китайські», - додав Левінзон.
Виставка «Чашечки османської кав’ярні у Кам'янці-Подільському другої половини ХVІІ ст.» діє в Музеї старожитностей.
Фото: Кам'янець-Подільський державний історичний музей-заповідник