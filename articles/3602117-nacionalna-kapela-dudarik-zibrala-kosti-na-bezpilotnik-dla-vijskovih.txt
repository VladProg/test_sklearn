Національна капела «Дударик» завдяки благодійному мистецькому марафону завершила збір коштів на безпілотник для 24 ОМБр імені Короля Данила, на черзі - зимове спорядження.

Про це Укрінформу повідомила пресслужба капели.
Зазначається, що завдяки концерту «Дударик та Друзі», який пройшов у межах мистецького марафону зі збору коштів на безпілотник для 24 ОМБр вдалося дозібрати 150 тис. грн, що на 50 тисяч більше, ніж потребувалось, щоб закрити збір на безпілотник.
«Це була зустріч львів’ян, які невербально домовились прийти і закрити збірку для 24 ОМБр. Наш концерт слугував доброю нагодою для цього діла. Такої солідарної спільноти ще пошукати! Невдовзі хлопці випустять це птаство нам на перемогу, а кацапству на лихо», - розповів керівник Дударика, заслужений діяч мистецтв України, диригент Дмитро Кацал.

Збірка з другого концерту піде на зимовий комплект для захисників.
Другий концерт «Дударик та друзі» відбудеться 22 листопада у театрі Марії Заньковецької.

Разом з національною чоловічою капелою виступлять Соломія Чубай, Олег Онещак, Наталя Рибка-Пархоменко, Микола Береза, Олександра Люта, Юрій Йосифович, Уляна Горбачевська, Віталій Боднар, Марія Онещак.

Як повідомлялося, про збір грошей на безпілотник Львівська хорова капела оголосила 9 вересня. Мета збору – 2 млн грн. Відтоді музиканти вирушили у європейське турне, влаштували благодійні концерти у Польщі, Німеччині, Австрії, а також провели низку виступів у Львові.
Фото: пресслужба капели "Дударик"