Україна, не чекаючи закінчення війни, продовжує працювати над відбудовою енергетики, житла людей, критичної та соціальної інфраструктури.

Як передає Укрінформ, про це повідомив Прем’єр-міністр України Денис Шмигаль під час засідання уряду 24 лютого.
«Головне слово цього року – перемога. Друге слово цього року – відновлення. Вже зараз, не чекаючи завершення війни. Відбудова, яка вже розпочалася. Швидка і ефективна. Ми зробили план. Створили агентство відбудови. Зробили проєкти. Сформували бюджетний фонд. Знайшли вже частину фінансування», – сказав Прем’єр.
Шмигаль також ще раз наголосив, що Україні для швидкої відбудови потрібно ще 17 млрд доларів. Енергетика, житло людей, розмінування, критична та соціальна інфраструктура, відновлення економіки та підтримка приватного сектору – основні пріорітитети уряду.
«Працюємо з партнерами, аби все це зробити. Готуємося до українського Плану Маршалла. Будуємо коаліцію для відновлення України», – додав Шмигаль.
Як повідомлялося, 20 лютого Прем’єр-міністр Денис Шмигаль провів зустріч із керівницею Міжнародного валютного фонду Крісталіною Георгієвою та командою МВФ і повідомив, що Україна розраховує на старт нової програми обсягом понад 15 млрд доларів.