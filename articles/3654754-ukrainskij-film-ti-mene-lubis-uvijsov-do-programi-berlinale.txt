Фільм «Ти мене любиш?» Тоні Ноябрьової буде показаний у програмі «Панорама» на Берлінському кінофестивалі.

Про це повідомляє Держкіно, передає Укрінформ.
«Ігровий повнометражний фільм «Ти мене любиш?» режисерки Тоні Ноябрьової представить Україну у програмі Panorama Берлінале, де відбудеться його світова прем’єра», - йдеться в повідомленні.
«Панорама» - програма Берлінського кінофестивалю, яка збирає фільми з усього світу з яскраво вираженим політичним, гендерним або соціальним контекстом. До неї зазвичай відбирають нестандартні стрічки, а головний приз вручає глядацьке журі.
Фільм «Ти мене любиш?» розповідає про дорослішання 17-річної Кіри, історія розгортається напередодні падіння срср та народження нової країни.
«Це особиста історія мого дорослішання та становлення покоління. Це моя пісня про прощання з дитячими ілюзіями й про відчайдушні пошуки кохання. Я хотіла, щоб аудиторія фізично відчула, як наше минуле вислизає, немов пісок крізь пальці. Моя Кіра – символ мого покоління, першого покоління незалежної України», - зауважила режисерка.
Стрічку зняла компанія FAMILY PRODUCTION в Україні за підтримки Держкіно у копродукції з Сommonground Pictures та скандинавським кінофондом Film i Väst.
Як повідомлялося, фільм «Ти мене любиш?» брав участь у секції Work in progress Каннського та Стокгольмського кінофестивалів на майданчиках Tallin Black Nights та Ukraine Now, які представляли сучасне українське кіно, а також був відібраний в офіційну програму Work in progress фестивалю у Сан-Себастьяні.
Прем'єра запланована на 2023 рік.