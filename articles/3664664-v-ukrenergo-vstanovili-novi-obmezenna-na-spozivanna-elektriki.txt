Національна енергетична компанія «Укренерго» визначила нові ліміти споживання електроенергії на п’ятницю, 3 лютого.

Як передає Укрінформ, про це ДТЕК повідомляє в Телеграмі.
Зокрема, для Києва денний ліміт визначений на рівні 1080 МВт, нічний – 692 МВт. Київській області на день виділено 784 МВт, на ніч – 636 МВт.
Денний ліміт для Дніпропетровської області встановлений на рівні 1328 МВт, нічний – 1262 МВт.
У ДТЕК зауважили, що надані обмеження дозволяють Києву, Київській та Дніпропетровській областям іти за графіками стабілізаційних відключень. Натомість в Одеській області через руйнування енергетичної інфраструктури тривають екстрені відключення.
Як повідомляв Укрінформ, 1 лютого в Міністерстві енергетики заявили про покращення ситуації з енергозабезпеченням споживачів та очікуване зниження обсягів дефіциту потужності завдяки завершенню ремонтних робіт на деяких енергоблоках теплової генерації.