Індійська ракета-носій GSLV вивела на орбіту 36 інтернет-супутників компанії OneWeb, що базується у Лондоні.

Про це повідомляє ВВС, передає Укрінформ.
Повідомляється, що ракету з британськими інтернет-супутниками було запущено з острова Шріхарікота в Індії, і щоб розвантажити всі супутники на висоті 600 км, знадобилося півтори години, однак для їх переводу на робочу 1200-кілометрову полярну орбіту знадобиться ще декілька тижнів.
ВВС зазначає, що завдяки недільному запуску кількість супутників OneWeb на орбіті над Землею досягла 462, що становить понад 70% від загальної кількості, необхідної компанії для досягнення всесвітнього покриття за допомогою констеляції першого покоління.
Цей запуск супутників на орбіту став першим для компанії OneWeb, здійсненим не з допомогою російської ракети-носія. Співпраця OneWeb з роскосмосом була зупинена у березні на тлі російської війни проти України та західних санкцій, запроваджених проти рф.
Фото: ISRO