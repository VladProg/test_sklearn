Будь-який виїзд українських посадовців за кордон має здійснюватися винятково за рішенням Ради національної безпеки й оборони.

Про це Володимир Зеленський заявив у відеозверненні, повідомляє Укрінформ.


"Будь-який виїзд за кордон державних посадовців, народних депутатів, представників місцевої влади та інших осіб, які уповноважені на здійснення функцій держави чи місцевого самоврядування, будь-який їхній виїзд за кордон повинен бути згідно з відповідним рішенням РНБО, яке ви всі бачили. Інших виїздів за кордон посадовців чи депутатів у воєнний час не буде", – сказав Зеленський.



Глава держави висловив переконання, що це справедливе рішення.


Як повідомлялося, пресслужба посольства України в Таїланді поінформувала, що 27 січня в готелі "Novotel" у Бангкоку запланована зустріч народного депутата Миколи Тищенка з представниками української громади для "обговорення питань покращення взаємодії".


Голова Верховної Ради Руслан Стефанчук заявив, що не підписував розпорядження про відрядження до Таїланду для Тищенка.


Тищенка вже виключили з політичної партії "Слуга народу" та звільнили з посади заступника голови парламентської фракції цієї політсили.


Нагадаємо, РНБО ухвалила рішення, яке обмежує виїзд посадовців за кордон без мети державної важливості. Президент підписав указ про введення в дію відповідного рішення. Кабінету Міністрів доручено розробити такий порядок перетину кордону посадовими особами, щоб підставою могло бути лише реальне службове відрядження.