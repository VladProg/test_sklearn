Держава відповідно до законодавства не передаватиме безплатно своє майно у довгострокове користування релігійним організаціям.

Про це міністр культури та інформаційної політики Олександр Ткаченко заявив у ефірі телемарафону, передає кореспондент Укрінформу.
«Ми не можемо безкоштовно тепер передавати будь-які будівлі, як було раніше, в оренду довгострокову чи на багато років. Законодавство змінилося. Або потрібно буде змінювати законодавство, або потрібно приймати якісь інші рішення за наслідками роботи міжвідомчої комісії стосовно використання майна, яке може бути передане тією чи іншою мірою для релігійних організацій», - сказав Ткаченко.
У цьому зв'язку він нагадав, що Києво-Печерська лавра належить державі, і в різні часи укладалися різні угоди щодо користування нею, наприклад щодо тимчасового використання погодинно храмів Верхньої лаври - Трапезної церкви та Успенського собору.
«Угода була завершена 31 грудня (2022 року - ред.). Тепер держава може надавати погодинно так само право служіння релігійним організаціям, тому що це все ж таки Лавра і там молитва має звучати. Що ми, власне, і зробили на це Різдво у випадку із ПЦУ», - сказав глава МКІП.
Він наголосив, що перше богослужіння ПЦУ в Києво-Печерській лаврі стало можливим після того, як держава повернула у свою власність Свято-Успенський собор і Трапезну церкву.
«Вперше за кілька століть Київська митрополія повернула собі право служити в Успенському соборі Києво-Печерської лаври, який був зведений у ХІІ ст. та зруйнований, імовірно, більшовиками під час Другої світової війни, відновлений незалежною Українською державою, де тепер українська Церква правила службу на Різдво українською мовою. Важко описати відчуття вірян, які сьогодні відвідували (богослужіння - ред.). Церква була заповнена вщерть. Багато хто плакав, бо це дійсно історична подія та повернення справедливості», - сказав міністр.
Як повідомляв Укрінформ, предстоятель ПЦУ 7 січня вперше провів богослужіння в Києво-Печерській лаврі.
Наприкінці 2022 року заповідник «Києво-Печерська лавра» поінформував УПЦ (МП), що з 1 січня не продовжує з нею договір користування Успенським собором та Трапезною церквою.
5 січня Ткаченко повідомив, що за результатами роботи спеціальної комісії було ухвалено рішення про передачу державі Успенського собору і Трапезної церкви.
Голова Державної служби з етнополітики та свободи совісті Віктор Єленський висловив переконання, що різдвяна служба може бути не останнім богослужінням Православної церкви України в Успенському соборі Києво-Печерської лаври.