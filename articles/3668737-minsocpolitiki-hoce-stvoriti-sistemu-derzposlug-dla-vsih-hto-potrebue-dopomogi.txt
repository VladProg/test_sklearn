Міністерство соціальної політики має намір створити систему державних послуг, які б супроводжували всіх, хто потребує допомоги, зокрема ветеранів.

Про це в інтерв’ю Укрінформу сказала очільниця відомства Оксана Жолнович.
«У нас практично немає інститутів і дуже мало фахівців, які надають такі послуги», – зауважила міністр.
Жолнович пояснила, що йдеться про «супровід людини, коли вона опиняється в якійсь надзвичайній ситуації».
Приміром, боєць із тяжкими пораненнями в лікарні часто не знає, на яку допомогу може розраховувати. «Завдання соціального працівника – допомогти зібрати необхідні документи, наприклад для оформлення інвалідності, пояснити все людині, скажімо, які є компанії, що забезпечують протезування, оформити заявку для фінансування коштом держави, підтримати родину», – деталізувала міністр.
Вона підкреслила, що йдеться про створення системи державних соціальних послуг, які надаватимуться безкоштовно.
За словами Жолнович, для цього потрібно, «по-перше, організувати правильну модель, по-друге, виробити механізм відповідних закупівель, по-третє, якщо це робити державним коштом, то послуга має відповідати певним стандартам».
Як повідомлялося, на порталі «Дія» розпочалося тестування соціальних сервісів для окремих категорій батьків із дітьми.