Розшифрування «чорної скриньки» гелікоптера ДСНС, що перевозив керівництво МВС і впав у Броварах 18 січня, буде здійснено найближчими тижнями.

Про це повідомив голова парламентського комітету з питань правоохоронної діяльності Сергій Іонушас в ефірі телемарафону, передає кореспондент Укрінформу.
«Ми знаємо, що під час таких подій дуже важлива інформація зі «скриньок». Я знаю, що наші правоохоронці вже працюють з французькими колегами. Я сподіваюся, що за тиждень, максимум два буде розшифрована «чорна скринька», і після того ми зможемо більш детально ознайомитися з найбільш пріоритетною версією загибелі Дениса Монастирського та інших посадовців», - сказав депутат.
За його словами, пріоритетними версіями є помилка пілота та технічна несправність машини.
«Не відкидається версія про диверсію, але вона не є пріоритетною», - додав Іонушас.
Він зазначив, що питання технічної справності вертольотів поставлено на особливий контроль, правоохоронці вже зробили певні процесуальні дії у відпрацюванні цієї версії, зокрема щодо контрактів, на підставі яких були закуплені ці гелікоптери.
Як повідомлялося, 18 січня у Броварах поруч із дитсадком та житловою багатоповерхівкою впав гелікоптер Державної служби з надзвичайних ситуацій. На його борту перебували 10 людей, у тому числі міністр внутрішніх справ Денис Монастирський, його перший заступник Євгеній Єнін і державний секретар МВС Юрій Лубкович. Унаслідок катастрофи загинуло 14 осіб, у тому числі дитина.
СБУ розглядає кілька основних версій трагедії: порушення правил польоту (помилка пілота); технічна несправність гелікоптера; диверсія.
Гелікоптер, що впав, був переданий Україні Францією у серпні 2020 року.
Угоду між урядами України та Франції щодо офіційної підтримки у створенні єдиної системи авіаційної безпеки та цивільного захисту загальною вартістю 552 млн євро було підписано у травні 2018 року в Парижі. Згідно з її умовами, Франція мала поставити в Україну 37 гвинтокрилів компанії Airbus, а згодом ще 18 машин.