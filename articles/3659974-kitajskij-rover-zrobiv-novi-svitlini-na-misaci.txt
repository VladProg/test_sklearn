Ровер Китайського космічного агентства (CNSA) Yutu 2 під час місії Chang'e 4 зробив кілька нових світлин на Місяці.

Як передає Укрінформ, про це повідомляє Space.com.
Самі ж фотографії були зроблені ще 18 січня камерою китайського апарату, який активно займається дослідженнями на Місяці з січня 2019-го року.

На знімках можна побачити ударні кратери, сліди самого ровера, а також віддалену стіну кратера Фон Карман, діаметр якого становить 186 кілометрів.

Yutu 2 вже проїхав 1 455 метрів за понад чотири роки перебування на Місяці. Нині він знаходиться за 2 837 метрів від апарату, який допоміг йому приземлитися на супутник планети Земля.
Зазначається, що місяцехід Yutu 2 вагою в 140 кг під час своїх подорожей зробив низку цінних з наукової точки зору відкриттів, у тому числі виявив ряд чітких шарів каміння під поверхнею Місяця.
Як повідомляв Укрінформ, марсохід Національного управління США з аеронавтики та дослідження космосу (NASA) Perseverance зробив нове селфі з Червоної планети.

Фото: CNSA/CLEP