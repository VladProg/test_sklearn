Фонд гарантування вкладів фізичних осіб подав позов до суду м. Києва про відшкодування збитків АТ «Імексбанк» на суму близько 8,4 млрд грн проти колишнього власника банку Леоніда Клімова.

Як передає Укрінформ, про це повідомляє пресслужба Фонду гарантування.
"Фонд гарантування вкладів фізичних осіб подав позов до Господарського суду м. Києва про відшкодування збитків АТ «Імексбанк» на суму близько 8,4 млрд грн проти Леоніда Клімова, власника банку і засновника АТ «Футбольний клуб «Чорноморець». Також серед відповідачів – колишній менеджмент банку", - йдеться в повідомленні.
Зазначається, що Фонд зібрав достатньо доказів про виведення менеджментом коштів з банку на користь його власника через схемне кредитування 36 позичальників (41 кредитна угода, або майже 56% балансового кредитного портфеля). Позичальники були пов’язані з Клімовим та мали незадовільний фінансовий стан. Враховуючи вимоги чинного законодавства до управління кредитним ризиком, такі позичальники взагалі не мали отримувати кредитів у банку.
Попри неповернення кредитів, з 2013 року банк неодноразово надавав згаданим позичальникам відстрочення сплати боргу і вивів з-під застави високоліквідне забезпечення. У переліку втрачених застав: майнові права на об’єкти незавершеного будівництва, елітні дачні котеджі в Одеській області, комерційна нерухомість, депозитні кошти. Документально підтверджено виведення забезпечення вартістю понад 7,1 млрд грн. Все це – схема для уникнення стягнення коштів за рахунок застав.
Через таки дії менеджменту єдиним забезпеченням за вказаними кредитними угодами залишився стадіон «Чорноморець», з вартістю значно меншою заборгованості за кредитами. При цьому, оцінку об’єкту кілька разів було безпідставно збільшено залученим банком оцінювачем: від 2,1 млрд грн у грудні 2011 року до 7,8 млрд грн у грудні 2014-го. Це перевищує вартість вдвічі більшого НСК «Олімпійський», наведену у відкритих джерелах. У підсумку заборгованість за кредитами на 13,4 млрд грн лишилась непогашеною.
Як повідомляв Укрінформ, Національний банк України 26 січня 2015 року ухвалив рішення про віднесення АТ «Імексбанк» до категорії неплатоспроможних. З травня 2015-го Фонд гарантування здійснює процедуру ліквідації банку. Під час тимчасової адміністрації і ліквідації банку Фонд гарантування виплатив його вкладникам 4,3 млрд грн. Сума непогашених вимог кредиторів банку після відкритого продажу всіх його активів – 8,4 млрд грн.
Фото: lb.ua