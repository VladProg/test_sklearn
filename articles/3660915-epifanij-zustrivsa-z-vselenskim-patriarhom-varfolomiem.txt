Предстоятель Православної церкви України, митрополит Епіфаній у ході візиту до Стамбулу зустрівся зі Вселенським Патріархом Варфоломієм. Патріарх назвав війну в Україні «диявольською» і засудив російську агресію.

Як передає Укрінформ, про це повідомляє пресслужба Київської Митрополії Української Православної Церкви (ПЦУ).






Зустріч Предстоятеля ПЦУ у Вселенській Патріархії / Фото: ПЦУ

























Як зазначається, Епіфаній подякував за допомогу від Вселенського Патріархату Україні, яку передають тим, хто її потребує.
Своєю чергою, Патріарх Варфоломій засудив російську агресію проти України. «Ми раді вітати Вас, Блаженнійший владико, тут, у Вселенському Патріархаті, де ми постійно молимося про Вас, про Україну, про тих, хто страждає від несправедливої війни. Ми засуджуємо цю війну, російську агресію проти України. Це диявольська війна, яку породила неправда. Я про це сказав у своєму виступі нещодавно на форумі в Абу Дабі, і більшість присутніх вітали це визначення аплодисментами.
Ми молимося за Україну і за вашу перемогу. Передайте наше вітання народу, православним вірним, передайте, що ми захоплюємося їхньою сміливістю і молимося за них» – зазначив Патріарх Варфоломій.
На пам’ять про візит Митрополит Епіфаній подарував Вселенському Патріарху Печерську ікону Богородиці з преподобними Антонієм і Феодосієм. «Ми мали велику духовну радість вже двічі служити літургію в соборному храмі Лаври. Поступово Лавра стає українською. Нехай ця ікона нагадує Вам про наш візит!» – підкреслив Митрополит Епіфаній.
Своєю чергою Патріарх, приймаючи ікону, поблагословив, щоби вся Лавра була українською.
Також Епіфаній подарував Варфоломію символічне зображення хреста й ангела з бурштину, під ногами якого – шматок російської ракети, знайдений в Бучі. «Це символ нашої надії на перемогу над злом, над російською агресією, символ нашої надії на Бога і Його волю, яку здійснюють ангели Господні» – сказав Митрополит.
Після загальної зустрічі, у якій також взяли участь члени української делегації та дипломати, відбулася особиста розмова предстоятелів у кабінеті Патріарха.
Як повідомлялося, митрополит Київський і всієї України Епіфаній перебував з першим офіційним візитом у Римі.