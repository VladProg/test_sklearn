До лютого наступного року закінчаться терміни досудового розслідування у 60 справах Майдану.

Про це сказав керівник Департаменту організації, процесуального керівництва досудовим розслідуванням та підтримання публічного обвинувачення у кримінальних провадженнях про злочини, вчинені у зв’язку із масовими протестами у 2013 — 2014 роках, Офісу генпрокурора Олексій Донський у Медіацентрі Україна — Укрінформ.
«Ми підрахували, що у майже 60 справах закінчуються строки досудового розслідування. Йдеться про тяжкі злочини, бо у особливо тяжких немає строків давності», - зазначив він.
Донський уточнив, що у 22 справах строки давності закінчуються у листопаді-грудні цього року, а ще у 38 справах - у лютому наступного року.
За словами прокурора,через проблеми із розглядом цих справ у судах є ризик, що вони можуть бути втрачені. Щоб уникнути цього, необхідно ухвалити зміни до законодавства, підкреслив він.
Один з таких законопроєктів №6454-д щодо внесення змін до Кримінального процесуального кодексу був ухвалений у першому читанні рік тому. «Але після першого читання робота по цьому законопроєкту не проводилася», - зазначив Донський.
Як повідомляв Укрінформ, 22 лютого минулого року ВР у першому читанні ухвалила зміни до Кримінального процесуального кодексу щодо дотримання розумних строків кримінального провадження, якими дозволяється проводити судове засідання у разі неявки одного чи кількох адвокатів за умови, якщо на це засідання з’явився хоча б один захисник цього підозрюваного.