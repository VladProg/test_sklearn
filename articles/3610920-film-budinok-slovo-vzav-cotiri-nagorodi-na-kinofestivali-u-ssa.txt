Ігровий фільм «Будинок Слово. Нескінчений роман» отримав чотири нагороди на міжнародному кінофестивалі «I Will Tell» (Флорида, США).

Як передає Укрінформ, про це повідомляє пресслужба Держкіно.
«На початку листопада 2022 року повнометражний ігровий фільм «Будинок Слово. Нескінчений роман» отримав одразу чотири нагороди на Міжнародному кінофестивалі «I Will Tell» (Флорида, США)», - йдеться у повідомленні.

Українська стрічка здобула призи: Найкращий повнометражний фільм - режисер Тарас Томенко; Найкраще звукове оформлення - композитор Алла Загайкевич; Найкраща чоловіча роль - Дмитро Олійник; Кращий актор другого плану - В'ячеслав Довженко.
Стрічка розповідає історію українських письменників, яких зібрали під дахом одного будинку, аби змусити їх працювати на благо системи. Фільм про те, як «комуністичний рай перетворюється на комуністичне пекло».
Сценаристи стрічки – Тарас Томенко та Любов Якимчук, режисер – Тарас Томенко, оператор-постановник Михайло Любарський, художник-постановник Шевкет Сейдаметов, композитор – Алла Загайкевич, продюсери – Юлія Чернявська, Олег Щербина, Пилип Іллєнко та Ростислав Мартинюк.
Виробництво фільму здійснила компанія Fresh Production Group за підтримки Державного агентства України з питань кіно та Міжнародного благодійного фонду «Солідарність».
Як зазначається, світова прем'єра фільму відбулася на 37-му Варшавському кінофестивалі 2021 (міжнародна конкурсна програма). Крім того, цього літа фільм отримав приз Best Feature Film на Міжнародному кінофестивалі в Кошице (Словаччина), став фільмом закриття на I Will Tell International Film Festival (Лондон) та взяв учать у Galway Film Fleadh (Ірландія).
Перший публічний показ фільму «Будинок Слово. Нескінчений роман» в Києві відбувся 5 жовтня 2022 року на Kharkiv MeetDocs Eastern Ukrainian Film Festival (Міжнародному фестивалі документального і художнього кіно KMD EUFF).
Як повідомлялося, українську документальну стрічку "І кожна річка" покажуть на 27-мій Конференції ООН зі зміни клімату, прем'єра фільму в Україні відбудеться 13 листопада на DocudaysUA.
Фото:usfa.gov.ua