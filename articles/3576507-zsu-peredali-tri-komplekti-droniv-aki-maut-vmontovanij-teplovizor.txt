Українським військовослужбовцям передали три комплекти DJI Matrice 300 вартістю понад 3 мільйони гривень, які були закуплені в рамках програми «Армія дронів».

Як передає Укрінформ, про це повідомляє пресслужба Міністерства цифрової трансформації у Телеграмі.
«Завдяки вашим донатам Армія дронів закупила і передала три важливих комплекти БПЛА для нашої розвідки. Це дрони, які мають вмонтований тепловізор, що дозволяє працювати ЗСУ в будь-яку пору доби», - йдеться в повідомленні.
У міністерстві закликали і надалі продовжувати підтримувати Армію дронів задля того, щоб була можливість ще більше закуповувати необхідних безпілотників Збройним силами України.
DJI Matrice 300 – мультикоптер, який оснащений технологією штучного інтелекту та камерами з тепловізорами, що здатні фокусуватись на цілях і виявляти потенційну небезпеку. Час у польоті дрона складає 55 хвилин, а максимальна висота – 7000 метрів.
Як повідомлялось, «Армія дронів» – проєкт, започаткований Генеральним штабом ЗСУ та Мінцифри. Це комплексна програма, в межах якої запланована системна закупівля дронів, їх ремонт, а також курси навчання відповідних фахівців. Проєкт стартував 1 липня.
Фото: Мінцифри