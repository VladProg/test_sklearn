Європейський Союз наразі сконцентрований на забезпеченні перемоги України у війні з росією, водночас на рівні Європарламенту дискусія на тему розпаду рф уже розпочалася.

Про це заявив посол України в ЄС Всеволод Ченцов в інтерв’ю виданню «Європейська правда», відповідаючи на запитання, чи готується ЄС до розпаду росії, передає Укрінформ.
«ЄС готується до різних сценаріїв. На сьогодні важливо забезпечити перемогу України, допомогти нам у всіх сенсах, тобто далі зміцнити наші ЗСУ, нашу фінансову систему, економіку. До цього вони точно готуються. Ця тема (розпаду росії – ред.) не заборонена, тут питання своєчасності. Наприклад, на рівні Європейського парламенту ця дискусія вже розпочалася», - сказав Ченцов.
За його словами, для європейців перемога України у війні означає не лише перемогу на полі бою, а й незворотність процесу реформ у державі, її вступ до ЄС, а також невідворотність змін у росії.
«Ми тут можемо брейнстормити, якою може бути траєкторія цих змін, але це не лише припинення бойових дій, як раніше схилялися партнери», - зауважив дипломат.
Як повідомлялося, Європейський парламент 19 січня ухвалив резолюцію на підтримання дій зі створення міжнародного трибуналу для притягнення до відповідальності всіх винних у злочиній агресії проти України.