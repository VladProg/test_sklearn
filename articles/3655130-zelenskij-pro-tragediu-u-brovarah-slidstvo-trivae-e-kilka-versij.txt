Президент України Володимир Зеленський заявив, що наразі триває слідство щодо трагедії у Броварах, правоохоронці розглядають кілька версій.

Відповідну заяву він зробив під час виступу на Українському сніданку в Давосі, повідомляє кореспондент Укрінформу.
«Що стосується вчорашньої трагедії, іде слідство. Є кілька різних версій. Думаю, на сьогодні я не уповноважений говорити про ці версії, поки слідство не закінчиться», – сказав глава Української держави.
Як повідомлялося, 18 січня в Броварах на Київщині поряд із дитячим садком та житловим будинком упав гелікоптер. Внаслідок авіакатастрофи загинули міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович. У Службі безпеки України назвали три основні версії падіння гелікоптера: порушення правил польоту, технічна несправність гелікоптера, умисні дії щодо знищення транспортного засобу.
У ДСНС заявили, що станом на 15:45 у місті Бровари пошуково-рятувальні роботи завершено, загалом загинули 14 осіб, з них – одна дитина. Постраждали внаслідок авіаційної катастрофи 25 осіб, з них – 11 дітей.