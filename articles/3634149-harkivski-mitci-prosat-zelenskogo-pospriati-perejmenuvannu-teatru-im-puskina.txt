У Харкові діячі культури, викладачі й активісти написали відкритого листа Президенту Володимиру Зеленському з проханням втрутитися в ситуацію з перейменуванням Харківського академічного російського драматичного театру імені О.С.Пушкіна.

Текст відкритого листа опублікований на сторінці громадської ініціативи «Харківська топонімічна група» у Фейсбуці, передає Укрінформ.
На думку підписантів, питання вийшло за рамки компетенції місцевої влади.
«Попри те, що в Україні з 2014 року триває війна з росією, навіть попри повномасштабний напад росії 24.02.2022 року в Харкові владою на різних рівнях неодноразово блокувалось рішення прибрати з назви Харківського академічного російського драматичного театру імені О. С. Пушкіна ім'я імперського поета та згадку про державу-агресора (театр є комунальним закладом Харківської обласної ради). Позиція депутатського корпусу, принаймні більшої його частини, суперечить політиці, яку проводить держава в умовах війни», - йдеться у заяві.
Як наголошується, для театру надзвичайно важливо позбутися маркерів країни-агресора, «бо, по суті, це позиційно долає історичну трагедію створення цього театру в 1933 році ніби «на заміну» знищеного радянським тоталітарним режимом курбасівського «Березолю».
Підписанти підкреслюють, що Пушкін не має жодного стосунку до Харкова, ніколи не бував у місті, висловлювався про нього вкрай зневажливо.
Сьогодні ж ім’я Пушкіна та його творчість використовуються російською пропагандою як ідеологічне обґрунтування війни проти України, окупації та спроби анексії українських територій. Зокрема, у Херсоні під час окупації загарбники вивішували борди з портретом Пушкіна і його цитатою про «русский город Херсон».
«Спроби зберегти ім’я Пушкіна в назві харківського театру і взагалі у публічному просторі будь-якого українського міста видаються вкрай недоречними. Як недоречними є необгрунтовані спроби зберегти інші російські топоніми в Харкові. Вони знецінюють героїчну боротьбу проти російських загарбників і принижують пам’ять про загиблих українців. Ми вимагаємо звернути увагу на ситуацію. Адже це не окреме локальне питання - це питання національної безпеки. Ситуація вже вийшла поза межі компетенції місцевого самоврядування і потребує уваги на центральному рівні», - йдеться у зверненні.
Серед його підписантів - письменник, громадський діяч Сергій Жадан, режисер Харківського академічного російського драматичного театру імені О.С. Пушкіна Ольга Турутя-Прасолова, творчий керівник “Театру 19”, викладач ХНУМ імені І.П. Котляревського Ігор Ладенко, головний режисер Харківського академічного драматичного театру ім.Т.Г.Шевченка заслужений діяч мистецтв України Степан Пасічник, начальник Північно-східного відділу Українського інституту національної пам'яті Марія Тахтаулова, директор Харківського літературного музею Тетяна Пилипчук, командир добровольчого батальйону “Хартія” Всеволод Кожемяко, інші діячі культури, викладачі та волонтери.
Як повідомлялося, на сесії Харківської облради у вересні депутати розглядали проєкти рішень, в одному з яких пропонувалося виключити з назви театру ім’я Пушкіна та слово «російський», в іншому - лише прибрати слово «російський». Жодна пропозиція не набрала необхідної кількості голосів.
Апарат обласної ради підготував новий проєкт рішення про перейменування театру, який включили до порядку денного наступної сесії. Але 2 грудня пленарне засідання не відбулося - в облраді пояснили це відсутністю електроенергії та поганою якістю інтернет-зв’язку у багатьох депутатів.
3 грудня пленарне засідання відбулося, але питання про театр Пушкіна в порядку денному вже не було. Формально його виключили на підставі листа від громадської організації «Кругозір. Мотивація», яка наполягає на проведенні громадського обговорення питання.
Голова облради Тетяна Єгорова-Луценко в коментарі Укрінформу заявила, що питання перейменування театру має бути закрите до кінця року. Вона дала доручення профільним комісіям запросити до обговорення громадськість, працівників закладу.