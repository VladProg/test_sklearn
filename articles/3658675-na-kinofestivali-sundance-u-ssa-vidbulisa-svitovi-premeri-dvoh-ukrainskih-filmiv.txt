На Sundance Film Festival у США до конкурсної програми «Світове документальне кіно» потрапили дві нові українські стрічки: «20 днів у Маріуполі» Мстислава Чернова та «Залізні метелики» Романа Любого.

Про це передає Укрінформ з посиланням на сайт фестивалю.
Кінофільм «20 днів у Маріуполі» розповідає про перші двадцять днів боротьби Маріуполя під час повномасштабного російського вторгнення, адже знімальна група прибула в місто якраз перед початком бойових дій, ідеться в анотації до фільму.
Зазначається, що команда журналістів працювала в умовах облоги та штурму міста російськими військами, під час обстрілів та бомбувань. Авторам вдалося вивезти з міста близько 30 годин відеоматеріалів.

Стрічка була створена у співпраці з Associated Press із програмою документальних фільмів Frontline, яка виходить на каналі PBS у США, – зазначає Чернов на своїй сторінці у фейсбуці.

Стрічка «Залізні метелики» досліджує обставини збиття літака MH17.
«У світі, у якому насильство може прикриватися лише брехнею, а брехня – приховуватися лише насильством, документальний фільм «Залізні метелики» показує правду про те, що сталося з MH17, а також непоправні наслідки, до яких призвів брак адекватної реакції на цей злочин», – ідеться в анотації до стрічки на сайті фестивалю.

У рамках фестивалю відбулася світова прем’єра цих фільмів. Обидва вони змагатимуться між собою та ще із десятьма документальними стрічками. Фестиваль триває з 19 до 29 січня.
Стрічки можна подивитися на сайті Sundance Film Festival з 24 до 30 січня, попередньо зареєструвавшись і придбавши квитки.