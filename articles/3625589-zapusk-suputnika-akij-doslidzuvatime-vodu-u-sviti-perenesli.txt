Американське космічне агентство NASA, компанія SpaceX і Французьке космічне агентство Centre National d’Études Spatiales перенесли запуск супутника Surface Water and Ocean Topography (SWOT), який спостерігатиме за всією водою у світі.

Про це повідомляється у блозі NASA, передає Укрінформ.
Як зазначається, запуск був запланований на 12 грудня, однак тепер NASA, Centre National d’Études Spatiales і SpaceX орієнтуються на 13:46 (за київським часом) четверга, 15 грудня, для запуску супутника SWOT. Запуск супутника відбудеться з космодрому у Каліфорнії.

За інформацією американського агентства, додатковий час дасть змогу завершити процес перевірки ракети-носія Falcon 9 компанії SpaceX.

Місія SWOT стане першим дослідженням NASA майже всієї води на поверхні Землі.

Вчені планують використати ці спостереження, щоб краще зрозуміти глобальний кругообіг води, роль океану в зміні клімату та провести глобальну інвентаризацію водних ресурсів.
Як повідомляв Укрінформ, компанія SpaceX здійснила запуск ракети Falcon 9 з європейським супутником зв'язку Eutelsat 10B.
Фото: USSF 30th Space Wing / CNES / Thales Alenia Space