Українцям, які хочуть евакуюватися із небезпечних регіонів, варто бути уважними, аби не потрапити на гачок до аферистів, адже держава надає можливість евакуюватися безкоштовно.

Як передає Укрінформ, про це повідомляє Міністерства з питань реінтеграції тимчасово окупованих територій.




«Щоб не потрапити на гачок до аферистів, які під виглядом волонтерів вимагають гроші за евакуацію з небезпечних регіонів, варто пам’ятати: аферисти попередньо просять перерахувати передплату на картку, але свої зобов’язання не виконують і зникають. Жителі небезпечних регіонів з питань безкоштовної евакуації можуть звертатися до місцевих органів влади та волонтерських організацій, які з ними співпрацюють», – зазначили у відомстві.


Мешканці Херсонської області можуть повідомити про бажання евакуюватися на "гарячу лінію" ОВА: 0 800 330 951, (091) 481-78-45 або ж у Viber, Telegram, Signal, WhatsApp на номер: (093) 011-95-96. Громадяни також можуть звертатися до волонтерської організації Help People на телефон: (093) 696-97-88.
На Харківщині з питань евакуації слід телефонувати на номер "гарячої лінії" волонтерської організації Helping to Leave: (093) 177-64-58.
У Запорізькій області для реєстрації на евакуацію необхідно звернутися на "гарячу лінію" ОВА: 0 800 503 508.
Як повідомляв Укрінформ, віцепрем’єр-міністр Ірина Верещук відзначила відсутність великих хвиль евакуації, яких очікували наші міжнародні партнери. Досягти цього вдалося задяки завчасній підготовці та планомірному здійсненню евакуації.
Фото: Донецька ОВА