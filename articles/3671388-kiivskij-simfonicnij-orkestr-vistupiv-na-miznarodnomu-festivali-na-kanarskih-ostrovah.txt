Київський симфонічний оркестр представив Україну на 39-му Міжнародному музичному фестивалі на Канарських островах.

Про це повідомляє Міністерство культури та інформаційної політики України (МКІП), передає Укрінформ.

«З 9 по 11 лютого Kyiv Symphony Orchestra виступив з трьома концертами на 39-му Festival de Música de Canarias — фестивалі, визнаному одним з міжнародних еталонів у світі класичної музики. Український оркестр мав честь закривати його програму 3-ою симфонією Бориса Лятошинського «Мир переможе війну» і, за словами організаторів, став «бастіоном цивілізації та колективної гідності» на тлі повномасштабного вторгнення росії», - йдеться в повідомленні.

Зазначається, що під керівництвом головного диригента оркестру Луїджі Гаджеро в програмі були представлені українські композитори Максим Березовський та Борис Лятошинський, а також народжений у Києві Рейнгольд Глієр. Симфонія №3 Лятошинського у виконанні Kyiv Symphony Orchestra стала посланням миру, яке прозвучало на фестивалі.

«Це була дуже символічна програма: та сама перша українська симфонія Березовського, яка має незабутню свіжість «першого кохання». Щодо Симфонії №3 Лятошинського, то Сталін змусив його переписати останню частину, тож ми зіграли саме першу версію твору, яку композитору після осуду не дозволили більше ні виконувати, ні слухати. Для нас було надзвичайно емоційно відчути, наскільки публіка була зворушена українською музикою та нашою грою!» - зазначив Гаджеро.

Цього року в події взяли участь легенди класичної музики — BBC Philharmonic Orchestra, Bamberg Symphony Orchestra, Maggio Musicale Fiorentino, Chamber Orchestra of Europe, Тон Коопман. Концерти Kyiv Sypmphony Orchestra пройшли у повних залах.

Всесвітньо відомий «Концерт для арфи з оркестром» Глієра Kyiv Symphony Orchestra виконував разом з арфісткою Філармонічного оркестру Гран-Канарії Кетрін Мейер.
«Під час триденного туру Канарськими островами з Kyiv Symphony Orchestra я почувалася як вдома. Його учасники — серйозні, наполегливі та віддані музиканти найвищого рівня. Вони справді об’єднані як колектив, і це відображається в тому, як чутливо вони виконують музику. Вони рухаються як одне ціле. Дякую за цей досвід», — підкреслила Мейер.
Разом із заявленими творами оркестр також познайомив публіку із «Мелодією» в обробці Мирослава Скорика у виконанні концертмейстера Віктора Глибочану та арфістки Катрін Мейер і увертюрою Миколи Лисенка до опери «Тарас Бульба». Наприкінці кожного концерту звучав Гімн України.
Концертна діяльність Kyiv Symphony Orchestra відбувається за сприянням МКІП.
Як повідомлялося, Міжнародний музичний фестиваль на Канарських островах проходить з 1985 року та традиційно відкриває музичний сезон у Європі.
Kyiv Symphony Orchestra виступав у таких найважливіших залах Європи, як Berliner Philharmonie, Elbphilharmonie у Гамбурзі, Gewandhaus у Ляйпцигу, Cité de la musique в Парижі та у Варшавській філармонії, також — перед лідерами країн NATO на саміті в Мадриді 29 червня 2022.
У репертуарі оркестру музика від 16-го століття до наймолодшого покоління композиторів. Саме за якість інтерпретацій сучасної музики Kyiv Symphony Orchestra та Луїджі Гаджеро у 2022 році отримали нагороду Musical Contest Фундації принца П’єра в Монако.
Фото: mkip.gov.ua