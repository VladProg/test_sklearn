Головнокомандувач ЗСУ генерал Валерій Залужний привітав українців з прийдешнім Різдвом.

Як передає Укрінформ, про це в Телеграмі повідомляє пресслужба Міноборони.
“Дорогі брати по зброї! Ми часто згадуємо вислів: “В темні часи добре видно світлих людей”. Дякую вам за підтримку і допомогу. За те, що ми разом у цій важкій несправедливій і невиправданій війні. Я дякую від імені кожного українського солдата, у чиїх руках ваша зброя знищує світове зло і рятує невинні життя”, - наголосив Залужний.

Він зазначив, що ціна миру надзвичайно висока, та закликав згадати про це, дивлячись на небо та Різдвяну Зірку на ньому.
“Помоліться за українського воїна, який зараз в окопі собою захищає світ від біди. І повірте, Господь саме там, поруч з ним. На боці світла і добра, правди та справедливості. Разом переможемо!”, - зазначив у привітанні Головнокомандувач ЗСУ.
Християни західного обряду відзначатимуть Різдво 25 грудня. Православна церква України дозволила своїм парафіям відзначати Різдво 25 грудня - для цього має бути рішення настоятеля і вірян.