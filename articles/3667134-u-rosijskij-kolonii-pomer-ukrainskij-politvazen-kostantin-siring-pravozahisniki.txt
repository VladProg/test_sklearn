У колонії в Оренбурзькій області рф помер незаконно засуджений у тимчасово окупованому Криму Костянтин Ширінг.

Про це повідомила Кримська правозахисна група із посиланням на свої джерела, передає Укрінформ.
«61-річний українець Костянтин Ширінг, котрого засудили на 12 років за звинуваченням у «шпигунстві», помер у колонії №5 у місті Новотроїцьк Оренбурзької області росії, де відбував незаконне покарання», - йдеться в повідомленні.
Правозахисники зауважують, що Ширінг звертався по медичну допомогу, потребував операції на серці, однак її не провели.
У КПГ зауважили, що офіційного підтвердження факту смерті Ширінга від адміністрації колонії поки немає, формально буде проводитись слідство.
Як повідомлялося, у жовтні 2021 року "Верховний суд Криму" засудив Костянтина Ширінга до 12 років позбавлення волі у колонії суворого режиму за звинуваченням у "шпигунстві".
фсб затримала Ширінга разом з російською військовослужбовою Тетяною Кузьменко за нібито участь в "українській розвідувально-диверсійній групі". За версією фсб, Ширінг нібито отримував відомості від Кузьменко, яка служила у військовій частині прапорщиком, та передавав їх Міноборони України.
У ГУР МОУ назвали це провокацією.
У листопаді 2021 року тодішня уповноважена Верховної Ради з прав людини Людмила Денісова заявляла, що Ширінг не отримує життєво необхідних ліків та медичної допомоги.
Фото: Владислав Єсипенко, Фейсбук