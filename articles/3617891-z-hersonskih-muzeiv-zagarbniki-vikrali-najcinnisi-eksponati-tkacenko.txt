З херсонських музеїв російські загарбники викрали найбільш цінні експонати.

Про це у Херсоні, відповідаючи на запитання кореспондента Укрінформу щодо втрат художнього та краєзнавчого музеїв, які були пограбовані російськими загарбниками, заявив міністр культури та інформаційної політики Олександр Ткаченко.
«Більш-менш зрозуміло, але це потребує перевірки за всіма даними, які наявні в музеях, і так само працюють СБУ і прокуратура. На жаль, втрати у музеї художньому досить обширні – це приблизно 80% колекції, причому, переважно, найбільш цінне. У краєзнавчому музеї, напевне, трохи менше, але вони (російські загарбники – ред.) теж викрадали найбільш цінні речі», - зазначив Ткаченко.


Йдеться про експонати, які були гордістю херсонських музеїв, зокрема, в краєзнавчому - це археологічні надбання, зброя.

За словами міністра, він підтримує заклики херсонців до митців та колекціонерів дарувати херсонським музеям експонати.




«Ми привезли кілька картин, які нам подарувала Національна спілка художників, за що ми вдячні», - зазначив міністр.


За його словами, це перший внесок у відновлення музейної експозиції.
Як повідомляв Укрінформ, самопроголошена «влада» на Херсонщині визнала свою причетність до пограбування Херсонського художнього музею та обласного краєзнавчого музею.