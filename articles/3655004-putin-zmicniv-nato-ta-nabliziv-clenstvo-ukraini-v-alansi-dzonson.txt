Почавши широкомасштабне вторгнення в Україну, путін не лише зміцнив НАТО, а й наблизив Україну до членства в Альянсі. Нині ж він намагається втягнути Захід у ядерну риторику й важливо в цю пастку не потрапити.

Про це в інтерв'ю Європейські правді сказав колишній прем'єр-міністр Великої Британії Борис Джонсон.
“Перед великою війною членство України в НАТО взагалі було поза розглядом. У НАТО не було достатньо людей, хто міг би це підтримати, натомість було багато тих, хто виступав проти. Знайшлася одна людина, яка зробила неймовірну справу для наближення членства України в НАТО - це владімір путін”, - сказав Джонсон.

Окрім того, завдяки “зусиллям” путіна, змінилося саме НАТО, бо він “зробив його знову потужним”.
Стосовно можливості ядерного удару з боку рф, Джонсон вважає важливим не перевести це питання “у площину розмов про ядерне протистояння НАТО і росії”.
“Зараз не йдеться про ядерне протистояння між НАТО і росією, зараз питання взагалі не в ядерній зброї. Зараз питання у тому, що путін використовує звичайні озброєння в абсолютно злочинному варварському нападі на сусідню країну, на суверенну європейську державу… І нам не треба лізти в ту пастку, яку створює путін, починаючи говорити про ядерну логіку чи протистояння”, - сказав Джонсон.
Ймовірність ядерного удару він оцінює як “зникаюче малу”, але якщо це станеться, то Захід завдасть удар у відповідь.
“Якщо росія застосує ядерну зброю, то путін просто перестане бути членом людської цивілізації, а всі держави, які не визначилися із позицією й цим дозволяють росії відчувати, що не всі проти неї… Щойно путін зробить щось таке, він їх усіх втратить. У разі ядерного удару, я вважаю, Захід, буде змушений завдати удару у відповідь. І ми це путіну повідомили”, - сказав Джонсон.
Він також запевнив, що нинішнє заморожування російської економіки буде абсолютно нічим у порівнянні з тим, що Захід зробить з росією путіна, якщо той завдасть ядерного удару.
За словами Джонсона, у Британії всі є переконаними прибічниками України, що дуже помітно у містах, де усюди майорять українські прапори.
“Я ніколи не бачив, щоб у міжнародній політиці була чіткіша відмінність за останні 50 років. Я не пригадую такого чорно-білого як був напад росії, де є добро і зло, правота і неправота. І правота тут на боці України. Тому Україна має перемогти й Україна переможе”, - сказав Джонсон.
Як повідомляв Укрінформ, Президент України на Всесвітньому економічному форумі в Давосі сказав про те, що НАТО є найкращою гарантією безпеки для України та її народу.