Українська дипломатія має чітке завдання – вийти в усі регіони світу, де наша позиція поки недостатньо представлена.

Про це Президент Володимир Зеленський сказав у своєму зверненні, передає Укрінформ.

“Це надзвичайно важливо для України мати змістовні відносини з усім регіоном Південно-Східної Азії та з кожною державою цього регіону. Ми продовжимо відповідний рух. І загалом українська дипломатія має чітке завдання – вийти в усі регіони світу, де наша позиція поки недостатньо представлена, зробити Україну та українські інтереси зрозумілими для усіх тих держав і народів з якими ми поки що не маємо стабільних зв’язків”, - сказав Зеленський.

Відео: ОП

Президент зазначив, що це стосується як Азійських напрямків, так і Африки, і Латинської Америки.

За його словами, дипломатична активність України наразі дуже висока, майже щодня є нові домовленості з країнами щодо допомоги нашій країні.

“Головне, щоб кожна досягнута домовленість якнайшвидше переростала в конкретне постачання для нашої оборони, в конкретну взаємодію між державами, в конкретно підписані документи”, - додав Президент.

Як повідомлялося, Президент Володимир Зеленський 13 лютого уперше в історії двосторонніх відносин провів телефонну розмову з президентом Філіппін Бонгбонгом Маркосом і обговорив подальше поглиблення взаємодії на міжнародних майданчиках.
Фото: ОП