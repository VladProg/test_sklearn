Британський письменник Салман Рушді випустив новий роман через пів року після того, як на нього напали з ножем.

Як передає Укрінформ, про це повідомляє Yahoo News.
У романі, який отримав назву «Місто перемоги» (Victory City), дія відбувається у 14-му столітті. Розповідається про молоду дівчину-сироту Пампу Кампану, яку богиня наділила магічною силою. Пампа заснувала місто, котре в сучасній Індії відоме як Біснага, що перекладається як місто Перемоги. Вона кидає виклик патріархальному світу, щоб правити містом.
Зазначається, що книга була написана ще до нападу на письменника у США.
75-річний Рушді не буде персонально представляти свій вже 15-й роман через стан здоров’я, хоча його агент Ендрю Вайлі сказав, що “процес одужання триває”.
Як відомо, Салман Рушді — британський письменник індійського походження. За його роман «Сатанинські вірші» іранський духовний лідер аятола Хомейні, визнавши книгу блюзнірською і віровідступницькою, закликав стратити автора, після чого Велика Британія й Іран на кілька років розірвали дипломатичні відносини, а Рушді тривалий час змушений був переховуватися.
У 2007 році присвоєння Рушді титулу лицаря Британської імперії спровокувало новий вибух обурення в ісламському світі.
У серпні 2022-го року фанат напав на Рушді із ножем під час його виступу на літературному заході у США. Унаслідок цього письменник не бачить на одне око, у нього не діє одна рука.
Фото: Getty Images