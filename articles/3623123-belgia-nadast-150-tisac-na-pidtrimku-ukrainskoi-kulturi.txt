Бельгія підтримає заклади культури України, надавши генератори та 150 тис. євро допомоги.

Про це повідомив міністр культури та інформаційної політики Олександр Ткаченко, передає Укрінформ з посиланням на пресслужбу МКІП.
Наголошується, що відповідні домовленості були досягнуті під час візиту до Києва міністра закордонних справ, європейських справ і зовнішньої торгівлі та федеральних установ культури Бельгії Аджи Лябіб.

«У ході зустрічі ми домовились про важливу співпрацю: українські сезони культури в Бельгії, постачання генераторів нашим закладам та медіа для зими, поширення заборони російської пропаганди, допомогу в збереженні української культурної спадщини та допомога у розмірі 150 тисяч євро культурній сфері», – повідомив Ткаченко.

Крім того, за інформацією міністра, Брюссель надасть нову гуманітарну та військову допомогу Україні і долучиться до гуманітарної ініціативи Grain from Ukraine.
Як повідомлялося, очільник МКІП Олександр Ткаченко обговорив з міністром культури Чехії Мартіном Баксою порядок денний прийдешньої зустрічі Ради Міністрів культури ЄС, серед тем якої буде протидія інформаційним атакам рф й підтримка України в культурній сфері.
Фото: МКІП