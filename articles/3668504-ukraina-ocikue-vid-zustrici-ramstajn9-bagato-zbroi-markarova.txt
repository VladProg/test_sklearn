Українська сторона очікує, що за результатами дев’ятого засідання Контактної групи у форматі «Рамштайн» у Брюсселі наступного тижня буде оголошено про виділення великої кількості нових озброєнь для ЗСУ.

Про це повідомила в інтерв’ю Укрінформу посол України в США Оксана Маркарова.
«Можна було би просто відповісти: ми очікуємо дуже багато зброї», - прокоментувала дипломат очікування від зустрічі в Брюсселі.
Вона назвала роботу цього формату «надзвичайно важливим інструментом» багатосторонньої співпраці, яка забезпечує оборонну підтримку України. Водночас, за її словами, комунікація у цій сфері між Києвом і партнерами відбувається постійно на всіх рівнях.

«Тому (варто – ред.) очікувати нових повідомлень. Якими вони будуть – ви ж знаєте, ми ніколи не кажемо заздалегідь, але працюємо над тим, щоби знайти набагато більше спроможностей», - зазначила посол.
Маркарова також підкреслила, що чим більше спроможностей матимуть ЗСУ, чим швидше Україна перемагатиме й звільнятиме власні території, тим швидше настане мир.
Як повідомляв Укрінформ, зустріч Контактної групи з питань оборони України у форматі «Рамштайн» запланована на 14 лютого. Очікується, що країни-партнери оголосять про кількість танків, які планують передати Україні, і терміни їх надання.