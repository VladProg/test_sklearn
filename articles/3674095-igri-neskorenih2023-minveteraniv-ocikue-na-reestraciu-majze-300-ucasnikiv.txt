Міністерство у справах ветеранів очікує на реєстрацію майже 300 учасників відбору до національної збірної для участі у міжнародних спортивних змаганнях Invictus Games-2023, що відбудуться у німецькому місті Дюссельдорф.

Про це повідомив заступник міністра у справах ветеранів України Євген Котик під час марафону "Єдині новини", передає Укрінформ із посиланням на пресслужбу відомства.
"Ми очікуємо на реєстрацію майже 300 учасників з числа військовослужбовців та ветеранів російсько-української війни, які отримали поранення під час, або внаслідок виконання службових обов’язків у зоні бойових дій. Під час змагань, що відбудуться на Львівщині, будуть відібрані 24 спортсмени, які представлятимуть Україну на міжнародних спортивних змаганнях Invictus Games у Дюссельдорфі", - зазначив він.
За словами Котика, під час змагань буде врахована спортивна складова та внутрішня вмотивованість до реабілітаційного процесу, оскільки змагання та підготовка до них є складовою медичної та психологічної реабілітації. Також заступник міністра повідомив, що наразі ветерани продовжують захищати Україну, тому їм запропонують на певний час перервати військову службу для участі у змаганнях.
“Ми можемо надати можливість нашим мотивованим воїнам, які на полі бою відстоюють незалежність держави, здобути перемогу й на міжнародній спортивній арені, продемонструвати всьому світу, хто такі українські Захисники і Захисниці, нашу ідентичність, дати змогу відстояти на міжнародній арені незалежність і статус України”, – підкреслив Котик.
Цьогоріч міжнародні змагання Invictus Games відбудуться у німецькому місті Дюссельдорф з 9 по 16 вересня. Україна буде представлена на Invictus Games командою з 24 спортсменів із числа військовослужбовців та ветеранів російсько-української війни, які зазнали поранень під час або внаслідок виконання службових обов’язків у зоні бойових дій.
Відбір до національної збірної Invictus Games відбудеться у квітні 2023 року у Львівській області. Наразі триває реєстрація на участь у національних змаганнях, подати заявку можна до 14 березня (включно) на платформі Е-ветеран.