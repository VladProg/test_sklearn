Українські веб-ресурси та бази даних були захищені від потужних атак, які здійснювалися з території росії та білорусі в перші дні повномасштабного вторгнення, завдяки професіоналізму українських ІТ-фахівців і допомозі іноземних партнерів, зокрема, таких компаній, як Amazon.

Про це розповів Президент Володимир Зеленський під час онлайн-спілкування з керівниками великого американського бізнесу в межах відкриття Нью-Йоркської фондової біржі (NYSE), повідомляє Укрінформ із посиланням на пресслужбу глави держави.

«Збереження наших даних, захист даних – як державних органів, так і приватних компаній – було дуже важливим фундаментальним кроком», – зазначив він.
Зеленський запевнив, що після початку повномасштабного вторгнення рф вистояли навіть ті українські сайти, які зазнали найпотужніших кібератак, зокрема, портал Національного банку, сайти міністерств, Офісу Президента. Також, за його словами, було захищено дані щодо постачання зброї.
Президент пояснив, що це стало можливим завдяки побудові інфраструктури кібербезпеки.
«Ми створили Міністерство цифрової трансформації України. І в кожній державній інституції, у кожному міністерстві, незалежно від того, чим воно займається, сьогодні побудована вертикаль управління, де є спеціальний СЕО, заступник із цифровізації. І ця мережа, яку ми побудували, спрацювала», – сказав Президент.
Він зауважив, що в державну структуру були інтегровані найкращі ІТ-фахівці з ринку, а щоб платити їм ринкові зарплати, використовувалися різноманітні грантові програми.
Глава держави також висловив переконання, що інвестиції в Україну є вигідними як для великого бізнесу, так і для нашої країни, оскільки в Україні з’являтимуться нові робочі місця, а бізнес отримає чудові результати завдяки розумним і професійним українським фахівцям.
«Наші люди вільні, креативні, вони вкладають свій інтелект у стартапи», підкреслив Зеленський.
Як зазначили в ОП, напередодні повномасштабної війни українська сторона ухвалила рішення щодо можливості тимчасового зберігання даних за кордоном, і компанія Amazon першою відреагувала на повномасштабне вторгнення й запропонувала Україні необмежений і безкоштовний сервіс для зберігання державних реєстрів. У перші тижні війни 36 українських органів влади перенесли понад 60 своїх критичних реєстрів та систем на ресурси Amazon, серед них – Міністерство внутрішніх справ, Міністерство охорони здоров’я, системи ProZorro, Всеукраїнська школа онлайн тощо. Таким чином компанія Amazon дала змогу створити надійну резервну інфраструктуру для України.
На шостий день війни, 1 березня, російська ракета вдарила по Національному центру резервування даних у середмісті Києва, де зберігаються резервні копії держреєстрів. Але жоден базовий реєстр, за даними Офісу глави держави, та жодна критична держпослуга не були зупинені, а держава стабільно працювала та швидко реагувала на виклики війни. Таким чином функціонування держави було виведене з-під фізичного та віртуального удару російського агресора.