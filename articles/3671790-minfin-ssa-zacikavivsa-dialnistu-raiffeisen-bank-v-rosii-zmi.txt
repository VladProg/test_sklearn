Управління з контролю за іноземними активами (OFAC) Міністерства фінансів США розпочало перевірку банківської групи Raiffeisen Bank International (RBI) щодо її бізнесу, пов’язаного з росією.


Як передає Укрінформ, про це повідомляє Reuters.
Зазначається, що OFAC звернувся до RBI з проханням надати деталі своєї діяльності в росії, Україні та Сирії, включно з транзакціями та діяльністю певних клієнтів.
Американське відомство попросило відповісти до лютого, проте юристи Raiffeisen Bank International домовилися про продовження цих строків, зобов’язавшись відповісти на запит трьома частинами інформації, які надішлють на початку квітня, у травні та червні.
Raiffeisen повідомив Reuters, що «повністю співпрацює з OFAC і розуміє, що запит не був викликаний конкретною транзакцією чи бізнесом, а перевіркою процесів щодо дотримання санкційного режиму».
Зазначається, що раніше Raiffeisen не був санкціонований Заходом, але січневий інформаційний запит від OFAC викликає занепокоєння європейських фінансових регуляторів, відповідальних за нагляд за банком, оскільки це може зрештою призвести до санкцій проти банку.
Raiffeisen Bank International глибоко вкорінений у російську фінансову систему і є одним із двох іноземних банків у списку Центробанку росії «системно важливих кредитних установ».
Як повідомляв Укрінформ, вартість акцій банківської групи Raiffeisen Bank International (RBI) 30 січня знизилася на 6% на тлі запровадження Україною санкцій проти лізингової компанії, що належить російській дочці RBI.