Сьогодні 15-20 % вітчизняного книжкового інтернет-ринку складає "тіньова" продукція російських видавництв, надрукована в Україні. Підписання закону про заборону книжок російського походження заблокує піратські видання.

Про це повідомив директор видавництва "Фоліо" Олександр Красовицький під час брифінгу в медіацентрі Україна - Укрінформ.
"В Україні значна частина книгарень працює з російськими книжками, зокрема, у Києві. У провінціях трапляється продукція, надрукована українськими піратами з російських макетів, вкрадених в інтернеті. Підписання закону заблокує продаж книжок походженням з росії та білорусі, водночас російськомовні книжки з інших країн потребуватимуть ліцензії на ввезення. Тому надрукована десь у підворітті російська книжка під зміненими вихідними даними на Казахстан або Латвію не зможе продаватися, бо без ліцензії її ніхто не видаватиме", - сказав він.
Також видавець підкреслив, що на український книжковий ринок і досі впливають запаси російської та білоруської продукції, завезеної до країни узимку.
"Це дозволяє українським піратам - а злочин не має національності - додруковувати тут велику кількість книжок, які вони викрадають в російських видавців, зокрема, виданих в рф за час війни", - наголосив він.
Характеризуючи сьогоднішній стан вітчизняного книжкового ринку, Красовицький відмітив ріст попиту серед українців на історичну літературу, водночас, за його словами, принципово впала частка дитячої літератури, що пов'язано з еміграцією дітей за кордон.
"Кількість книжок українською різко збільшилася. Ця тенденція, на мій погляд, незворотна, бо багато російськомовних громадян перейшли на українську", - наголосив видавець.
Він також зазначив, що "Фоліо" зараз виходить на довоєнний обсяг продукції, незважаючи на те, що через руйнування енергетичної системи на Харківщині друкувати книги доводиться у 8-ми різних книгарнях України, що ускладнює логістику.
Водночас Красовицький зауважив, що в Україні у 2019 році запрацювала програма підтримки перекладів іноземними мовами, однак, аби українські книжки увійшли в міжнародну систему продажу прав, вона має перетворитися на дієвий проєкт із фінансовим плануванням на три роки вперед.
" Без комплексного підходу зарубіжні друкарні не стануть видавати українські книжки. Особисто я продав за цей рік права на одну книжку - "Хроніка війни", що містить щоденну хроніку та виступи президента. Її буде перекладено румунською", - сказав він.
"Фоліо" — українське видавництво, засноване у 1990 році. Друкує художню, дитячу, науково-популярну, довідкову та прикладну літературу. Видає класичну та сучасну українську та перекладну літературу українською, російською, англійською, німецькою, польською мовами. Засновником та генеральним директором видавництва є Олександр Красовицький.
Закон № 2309-IX “Про внесення змін до деяких законів України щодо встановлення обмежень на ввезення та розповсюдження видавничої продукції, що стосується держави-агресора, Республіки Білорусь, тимчасово окупованої території України” було ухвалено Верховною Радою 19 червня 2022 року. Одним із його завдань була заборона ввезення книжок з рі та білорусі через треті країни. Наразі документ не підписаний президентом, тому ввезення та продаж російських книжок триває.