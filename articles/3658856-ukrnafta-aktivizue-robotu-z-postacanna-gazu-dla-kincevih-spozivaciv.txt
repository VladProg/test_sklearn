ПАТ “Укрнафта” активізує роботу на ринку постачання природного газу для кінцевих споживачів.

Як передає Укрінформ, про це повідомляє директор ПАТ "Укрнафта" Сергій Корецький у Фейсбуці.
«Йдеться про двосторонні контракти з постачання енергоресурсу. Будь-яка юрособа, яка хоче отримати місячний обсяг природного газу від 10 тисяч кубічних метрів за ринковою ціною, може звернутися до менеджерів компанії, щоб укласти довгостроковий або короткостроковий контракт», – зауважив він.
За словами Корецького, в межах угоди покупець отримує газ, що вже знаходиться в підземних газосховищах України.
Компанія готова також надавати комплексні послуги з постачання енергоносіїв. Якщо підприємству одночасно необхідні різні види вуглеводнів, наприклад, природний газ та пальне, фахівці допоможуть підібрати відповідну пакетну пропозицію за конкурентними цінами.
"ПАТ “Укрнафта” готова стати прозорим довгостроковим партнером як для великої промисловості, так і для бізнесів, яким потрібні маленькі обсяги", – додав керівник Укрнафти.
Як повідомлялося, компанія має більш як 500 млн куб. м газу у підземних сховищах (ПСГ) країни. "Укрнафта" розраховує продавати цей ресурс на біржі або за прямими контрактами.