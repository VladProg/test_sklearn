Український клуб «Франківськ-Прикарпаття» гарантував собі місце в Фіналі чотирьох Європейської жіночої баскетбольної ліги (EWBL).

Івано-франківська команда здобула чотири перемоги в семи матчах групового турніру і стала недосяжною для суперниць, передає Укрінформ.
Наразі у «Франківська» 11 очок, стільки ж у чеського «Хомутова». Також 11 пунктів можуть набрати клуби ТТТ (Латвія) та «Острава» (Чехія), яким залишається провести по дві гри гри.
Теоретично можливо, що чотири команди після завершення групового етапу матимуть по 11 очок, але у української команди в такій можливій «закрутці» буде загальний рахунок 2-1 за перемогами, що гарантує їм місце у четвірці кращих сезону-2022/2023.
Останній тур групового раунду Європейської жіночої баскетбольної ліги пройде 21-22 січня у Ризі, після чого визначиться остаточне місце «Франківська-Прикарпаття».
У Фіналі чотирьох гратимуть чотири найкращі команди групи із семи. Протягом двох днів четвірка визначить спочатку фіналістів, а потім розіграє медалі. Дату фіналу та місце проведення оголосять пізніше.
Фото: fbu.ua.