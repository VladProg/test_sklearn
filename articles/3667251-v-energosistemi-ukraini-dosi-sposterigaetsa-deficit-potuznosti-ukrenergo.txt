Наявний обсяг виробленої електроенергії досі недостатній для покриття споживання у повному обсязі, зберігається дефіцит потужності, найбільше – у вечірні години.

Про це повідомляє пресслужба НЕК «Укренерго» у Фейсбуці, передає Укрінформ.
«Наявний обсяг виробленої електроенергії досі недостатній для покриття споживання у повному обсязі. Вироблена електроенергія розподіляється на забезпечення роботи енергетичної та критичної інфраструктури (водоканали, котельні, лікарні), а також на покриття потреб промисловості та населення», - йдеться в повідомленні.
У компанії нагадали, що основна причина дефіциту – пошкодження електростанцій (генеруючі потужності) та високовольтних мереж внаслідок атак росії на енергосистему України. Також понад 10 ГВт основних встановлених потужностей наразі недоступні українській енергосистемі і знаходяться під контролем ворога. Це найбільша в Україні та Європі Запорізька АЕС, а також Запорізька ТЕС, Луганська ТЕС, Вуглегірська ТЕС, Каховська ГЕС.
Як повідомлялось, енергосистема України вже витримала 13 ракетних атак ворога та 15 хвиль атак БПЛА по енергетичних об’єктах. Наразі тривають ремонти на всіх енергетичних об’єктах, пошкоджених російськими атаками.