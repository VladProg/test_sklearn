Президент Володимир Зеленський вважає, що Україна стане членом НАТО після перемоги у війні.

Як передає Укрінформ, про це він повідомив під час зустрічі з топменеджерами найбільшого інвестиційного банку США J.P Morgan та онлайн-участі в організованому холдингом інвестиційному саміті.

«Ми вважаємо, що будемо в НАТО раніше, ніж усі лідери вирішать, що наш пакет щодо гарантій безпеки є слушним.Тому що вони ухвалюють рішення повільно, це бюрократія…Я вважаю, що після перемоги ми будемо в НАТО», - сказав Президент.
Він додав, що українці показали, які сильні наші люди, наше суспільство і наша армія.
Також Глава держави зауважив, що Україна продовжує отримувати озброєння від західних партнерів стандартів НАТО - від артилерії до ракет, систем ППО та інше.
Крім того, Президент додав, що Україна має бути в ЄС вже за два роки.
Як повідомлялося, Президент Володимир Зеленський, Голова Верховної Ради Руслан Стефанчук та Прем'єр-міністр Денис Шмигаль 30 вересня підписали заявку України на вступ до НАТО за прискореною процедурою.
Фото: president.gov.ua