Україна закликала МАГАТЕ застосувати санкції до російського росатому.

Про це Прем'єр-міністр України Денис Шмигаль сказав під час спільного з генеральним директором МАГАТЕ Рафаелем Маріано Гроссі брифінгу в Києві, передає кореспондент Укрінформу.
«Я також звернувся до генерального директора Гроссі із проханням передати членам МАГАТЕ, з якими він вестиме діалог, що Україна твердо переконана у необхідності і своєчасності накладення санкцій на росатом, обмеження прав та привілеїв росії у МАГАТЕ та припинення співпраці з російською федерацією у ядерній сфері», - сказав Шмигаль.
За його даними, щороку на продажі сирого урану, послуг з його збагачення та будівництва атомних електростанцій росатом заробляє орієнтовно 9 млрд доларів. Загалом портфель компаній становить 200 млрд доларів.

Відео: Телеграм-канал Премʼєр-міністра України Дениса Шмигаля
«Упевнений, що більшість цих коштів у разі їх отримання піде на фінансування війни, фінансування ракет, які вбивають мирних українців та наражають на ядерну небезпеку увесь цивілізований світ. Тому ми продовжуємо наполягати на обмеженні прав та привілеїв росії у МАГАТЕ та припиненні співпраці з росією у ядерній сфері. Тому закликаємо членів МАГАТЕ та наших інших партнерів підтримати цю ініціативу», - сказав глава уряду.
Прем'єр-міністр додав, що сьогодні від генерального директора МАГАТЕ Рафаеля Маріано Гроссі отримав запевнення в повній підтримці з боку цієї організації зусиль України із забезпечення ядерної безпеки, в тому числі й на Запорізькій атомній електростанції. «Передусім це стосується повного виведення російських військ та персоналу росатома та повернення ЗАЕС під контроль українських органів. Саме це вважаю передумовою для встановлення повного захисту навколо ЗАЕС та відновлення режиму ядерної безпеки і саме це є основною вимогою до росієї вже утрьох резолюціях ради керівників МАГАТЕ», - сказав він.
Шмигаль наголосив, що «вперше в історії людства ядерні об’єкти стали елементом наступальної воєнної стратегії. Для росії це плацдарм для захоплення українських територій та ядерного шантажу світу".
Як повідомляв Укрінформ, генеральний директор МАГАТЕ Рафаель Маріано Гроссі перебуває в Україні цього тижня з метою забезпечення постійної присутності експертів з ядерної та фізичної ядерної безпеки на всіх об'єктах атомної енергетики країни.