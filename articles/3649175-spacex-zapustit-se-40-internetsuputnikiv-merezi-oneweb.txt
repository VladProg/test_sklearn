Американська компанія SpaceX планує запустити ще одну велику партію інтернет-супутників комунікаційної компанії OneWeb, яка є її конкурентом.

Про це повідомляє Укрінформ із посиланням на Space.com.
Як зазначається, ракета Falcon 9 із 40 широкосмуговими супутниками OneWeb має стартувати з мису Канаверал у Флориді в понеділок о 23:50 за місцевим часом (6:50 10 січня за Києвом).
Трансляція розпочнеться приблизно за 15 хвилин до запуску.

Якщо все піде за планом, перший ступінь Falcon 9 повернеться на Землю приблизно через вісім хвилин після запуску.
OneWeb збирає мережу з 648 супутників, які надаватимуть інтернет-послуги клієнтам у всьому світі. Лондонська компанія вже запустила 502 супутники, переважно за допомогою російських ракет «Союз», які експлуатує французька компанія Arianespace.
Після повномасштабного вторгнення рф в Україну компанія OneWeb підписала угоди про запуски із SpaceX і NewSpace India Limited, комерційним підрозділом Індійської організації космічних досліджень.