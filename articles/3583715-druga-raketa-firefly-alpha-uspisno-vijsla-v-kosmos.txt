Компанія Firefly Aerospace здійснила успішний запуск другої ракети Alpha.

Як передає Укрінформ, про це Firefly Aerospace Ukraine повідомила у Фейсбуці.
"Ракета Firefly Alpha успішно вийшла в космос!", - зазначили у компанії.
Як повідомив у Фейсбуці український та американський підприємець у сфері космічних технологій та IT, колишній співвласник компанії Макс Поляков, на ракеті є кольори українського прапорів.

"Компанія Firefly Aerospace здійснила успішний запуск другої ракети Alpha. Це визначний крок для компанії, яка за 5 років оговталася від банкрутства, перебудувалася та стала однією з успішних приватних космічних компаній. Варто звернути увагу на кольори прапору України на ракеті. Це послання всім тим, хто вміє читати поміж рядків. Слава Україні!", - заявив Поляков.

За інформацією Space.com, ракета Alpha "спішно доставила на орбіту Землі кілька крихітних супутників". Зазначається, що у Firefly цю місію назвали Alpha Flight 2: To The Black, оскільки це була друга спроба компанії провести орбітальний запуск своєї ракети.
Як повідомляв Укрінформ, Firefly та Noosphere Ventures уже понад п'ять років співпрацюють з урядом США. Компанія Firefly, яка розташована в Сідар-Парку, штат Техас, США, розробляє лінійку ракет-носіїв та космічних апаратів для комерційних запусків малого та середнього корисного навантаження.
За цей період Firefly одержала контракти від Агентства передових оборонних дослідницьких проєктів США (DARPA), NASA і ВПС США, а також отримала численні ліцензії від інших агентств у складі уряду США.
Крім того, Firefly в рамках контракту на довгострокову оренду отримала доступ до пускового майданчика 2W на базі Космічних військ Ванденберг.
Після невдалого польоту легкої ракети-носія Alpha у вересні минулого року компанія планувала здійснити наступний запуск вже у грудні минулого у Ванденберзі, однак запуск був відкладений.
У лютому цього року Поляков продав свою частку акцій в Firefly Aerospace за символічну суму на вимогу Комітету з іноземних інвестицій США (CFIUS). За інформацією видання Bloomberg, представники уряду США та аерокосмічної промисловості висловлювали побоювання, що цінні технології можуть потрапити до України, Росії чи інших країн, які намагаються розробити ракетні програми.