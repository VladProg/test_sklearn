Президент України Володимир Зеленський подякував польському та литовському народові за солідарність і підтримку України у світлі російської агресії проти нашої держави.


Про це йдеться у листі Президента України до учасників варшавських урочистостей з нагоди 160-ї річниці Січневого повстання, який у присутності президентів Польщі Анджея Дуди і Литви Гітанаса Науседи зачитав посол України в РП Василь Зварич, передає кореспондент Укрінформу.
Як зазначив Зеленський у листі, ця подія є важливою у спільній історії українського, польського й литовського народів, “потужний символізм якої є особливо актуальним”.
Він зауважив, що 160 років тому наші народи об'єднали свої зусилля, повставши пліч-о-пліч проти російського імперіалізму і тиранії. За його словами, Січневе повстання 1863-1864 років прискорило національне відродження та визвольний рух на теренах сучасних України, Польщі та Литви.
“Вшановуючи сьогодні пам’ять про січневих повстанців, ми відчуваємо єдність та особливий історичний зв’язок із нашими попередниками, які тоді мужньо стали на захист свободи і незалежності. Так само зараз Україна, Польща та Литва об’єдналися у протидії збройній агресії росії, що нападом на Україну кинула виклик безпеці всієї Європи та світу”,- йдеться у листі Президента України.
Він висловив вдячність за непохитну підтримку і солідарність польських та литовських друзів, які показують приклад лідерства у захисті спільних європейських цінностей.
“Сьогодні ми разом з вами пишемо нову історію боротьби за незалежність наших держав та усієї об’єднаної Європи. І я переконаний, що ця боротьба буде успішною в ім’я січневих повстанців та всіх поколінь українського, польського, литовського народів, які віками виборювали право жити вільними на своїй землі”, – йдеться в листі Президента України.
Січневе повстання - шляхетське повстання 1863–1864 років на землях колишньої Речі Посполитої. Разом із поляками у повстанні взяли участь українці, литовці і білоруси. Повстання мало характер партизанської війни, під час якої відбулося понад 1 тис. битв і сутичок. Воно завершилося поразкою повстанців.
Фото: ОП