За даними Державної митної служби України, у поточному маркетинговому році (з липня 2022 року по 16 січня 2023 року) Україна експортувала 24,472 млн т зернових та зернобобових, що на 10,598 млн т менше, ніж за аналогічний період 2021/2022 МР, коли було експортовано 35,070 млн т.

Як передає Укрінформ, про це повідомляє пресслужба Міністерства аграрної політики та продовольства.
Загалом, цього маркетингового року Україна експортувала: 8,891 млн т пшениці (на 7,454 млн т менше, ніж за аналогічний період 2021/2022 МР), 1,705 млн т ячменю (на 3,636 млн т менше), 12,5 тис. т жита (на 134,3 тис. т менше) та 13,788 млн т кукурудзи (на 798 тис. т більше).
За перших 16 днів січня 2023 року Україна експортувала 1,726 млн т зернових та зернобобових: пшениці - 480 тис. т, ячменю - 79 тис. т та кукурудзи - 1 164 млн т. Від початку цього року Україна не експортувала жито.
Крім того, у поточному МР з України було експортовано 73,8 тис. т борошна, що на 12 тис. т більше, ніж за аналогічний період 2021/2022 МР. За перших 16 днів січня цього року Україна експортувала 4,8 тис. т борошна.
Як повідомляв Укрінформ, Україна у 2022 році експортувала понад 50 млн т зернових й олійних культур та продуктів їх переробки.
Фото: ОПЗ