У Тбілісі 7 листопада відкрили Грузинсько-український інститут мови та культури при Університеті імені Ґурама Таварткіладзе.

Про це повідомило посольство України в Грузії, передає Укрінформ.
"Українські абітурієнти зможуть безкоштовно навчатися в новоствореному закладі на бакалавраті та магістратурі, у тому числі - безкоштовно вивчати грузинську мову та культуру. Поряд з цим, в Інституті є англомовні програми: бізнес-адміністрування та туризм", - поінформували у диппредставництві.
Відкриття нового освітянського закладу має на меті зміцнення міжкультурного діалогу між Україною та Грузією та розвиток науково-освітніх напрямків українсько-грузинського гуманітарного співробітництва.
Як повідомлялося, у Грузії наприкінці жовтня ще на пів року продовжили програму допомоги для біженців із України.