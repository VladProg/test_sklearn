У межах швейцарського гуманітарного проєкту 296 молочних господарств з чотирьох областей України отримали гуманітарну допомогу у вигляді засобів забезпечення гігієни виробництва.

Як передає Укрінформ, про це повідомляє пресслужба Міністерства аграрної політики та продовольства України.



"Загальний бюджет гуманітарного проєкту складав 2,5 млн швейцарських франків (близько 100 млн грн), у межах якого допомогу отримали 296 господарств у чотирьох областях: Сумській, Чернігівській, Харківській та Київській", - йдеться у повідомленні.



Зазначається, що 31 січня 2023 року завершилася реалізація другої фази швейцарського гуманітарного проєкту.

Задля збереження виробничого потенціалу слідом за деокупацією територій 64 господарства в межах гуманітарного проєкту отримали необхідні засоби миття та дезінфекції доїльного обладнання, перед- та після доїльної обробки вимені, серветки для гігієни вимені, рукавички, молочні фільтри, реактиви для виявлення прихованих форм маститів, дезінфектанти для тваринницьких приміщень тощо, що покриє у повній мірі їхню квартальну потребу.



Таким чином вдалося охопити 68% зареєстрованих виробничих потужностей Харківської області, в яких утримувалося понад 64 тис. голів ВРХ, у тому числі понад 25 тис. корів. Через бойові дії, обмежений доступ до ветеринарного обслуговування та необхідних компонентів для повноцінного раціону за кожним третім реципієнтом було зафіксовано скорочення поголів’я, втім 34% ферм зберегли та мали незначне зростання розміру стада (переважно через неможливість реалізувати нетелей). На старті впровадження проєкту долучилися господарства, що були змушені релокувати тварин до сусідньої області, втім вже повернулися на первинні потужності та продовжують виробничу діяльність у Харківській області.

До війни за обсягами виробництва молока у сільськогосподарських підприємствах Харківщина займала третю позицію в національній статистиці та була ключовим регіоном постачання молока на переробку найвищої якості - ґатунку «екстра».



Швейцарія й надалі надаватиме підтримку аграрному сектору України як в межах програм та проєктів міжнародної технічної допомоги, так і гуманітарних ініціатив.



Як повідомляв Укрінформ, гуманітарний проєкт фінансується урядом Швейцарії для підтримки господарств з виробництва молока в тих регіонах, що постраждали від бойових дій. На першому етапі проєкт реалізовувався у трьох областях: Чернігівській, Київській та Сумській. Восени 2022 року стартував другий етап проєкту у межах якого допомога надавалась господарствам Харківської області.
Фото: minagro.gov.ua