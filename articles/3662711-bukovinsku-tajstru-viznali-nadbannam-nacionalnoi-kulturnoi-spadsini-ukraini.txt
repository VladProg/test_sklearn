Буковинські та бессарабські тайстри стали національною культурною спадщиною України.

Про це у Фейсбуці повідомляє Чернівецька обласна рада, передає Укрінформ.
«Елемент під узагальненою назвою «Буковинська та бессарабська тайстра – традиції виготовлення та побутування» та з охоронним номером «059.нкс» внесено до Національного переліку нематеріальної культурної спадщини України», - йдеться у повідомленні.
Зазначається, що тайстра – традиційна ткана торбина, яку носять через плече. Для її виготовлення застосовують найдавніші види ткацтва.


«Історично вона була поширена в усій Чернівецькій області, а також Івано-Франківській та Закарпатській областях. Території, де сьогодні побутує тайстра, значно менші. Проте, як сто років тому, так і сьогодні вона відіграє утилітарну роль (слугує сумкою для закупів), обрядову (як одяговий аксесуар бере участь у весільному, поминальному обрядах), є виразним акцентом сучасного етнообразу і темою для натхнення художників та письменників», - зауважують в обласній раді.


Номінаційне досьє на елемент готувала громадська організація «Вишиваний дивотвір» у співпраці з «Буковинським центром культури і мистецтва».
Наразі в області сподіваються на промоцію та популяризацію тайстри і зміцнення традиції.


Як повідомляв Укрінформ, елемент ремесел «Гуцульська боднарка» визнаний надбанням національної культурної спадщини.
Фото: Чернівецька обласна рада