Міністр культури та інформаційної політики Олександр Ткаченко нагадав глядачам талант-шоу Got Talent España, що внаслідок російського вторгнення вмирають діти.

Про це він повідомив у своєму Телеграмі, передає Укрінформ.
"Звернувся до глядачів талант-шоу Got Talent España, де наші дівчата Злата та Ангеліна своїми виступами підкорили жюрі та глядачів у фіналі. Підтримав наших дівчат та нагадав усім про те, що через війну, яку розв'язала росія, страждають та вмирають діти. І це є найжахливішим злочином", - написав він.

Водночас міністр зауважив, що українці мають підтримувати один одного навіть на відстані, особливо дітей, які після перемоги повернуться з-закордону й надалі відновлюватимуть і розбудовуватимуть країну.
Як повідомляв Укрінформ, за інформацією ювенальних прокурорів, 450 дітей загинуло внаслідок повномасштабної війни в Україні, 863 дитини були поранені. Тобто, наразі більше 1313 дітей постраждали в Україні внаслідок повномасштабної війни з рф.
Українка Злата Дзюнька посіла дев'яте місце на Дитячому Євробаченні-2022. Злата виконала пісню "Незламна" та отримала 111 балів. Професійне журі усіх країн-учасниць віддало нашій представниці 47 балів, а глядачі оцінили виступ співачки в 64 бали.
Фото: Tkachenko.UA