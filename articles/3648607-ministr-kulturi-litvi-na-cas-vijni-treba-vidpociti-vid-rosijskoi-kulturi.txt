Міністр культури Литви Сімонас Кайріс закликав прислухатися до побажання міністра культури України Олександра Ткаченка й під час війни в Україні «відпочити» від творів російської культури.

Як повідомляє Укрінформ, про це повідомляє Delfi з посиланням на інтерв'ю міністра литовському TV.
«Спочатку ми маємо почути, що нещодавно сказав міністр культури України Олександр Ткаченко. Він висловив сподівання, що принаймні на час війни ми повинні утриматися і від показу класичних творів у Європі. Це досить чесна позиція», – сказав Кайріс.
На його думку, це побажання насамперед було спрямоване не на Литву, а на інші європейські країни, де «в репертуари повертаються певні твори».
За словами міністра, такі висловлювання Ткаченка чи інших представників України, як нагадування про нестабільність у світі, про те, що не треба повертатися до того, що є бізнесом та звичайною справою. І тут роль менеджерів культури має бути активною. Як бути з російською культурою, за словами Кайріса, чудово пояснила литовська письменниця Крістіна Сабаляускайте. «Вона говорила про «карантин великих класиків», Чайковського та інших. Однак ми не говоримо про те, що треба стирати ноти, рвати, палити книги», - сказав міністр.
Здавалося б, чим «Лускунчик» пов'язаний із пропагандою (у Литві планують до наступних різдвяно-новорічних свят підготувати іншу постановку замість «Лускунчика»). Кайріс наголошує, що пов'язаний більше, ніж ми думаємо. За його словами, минулого року президент рф володимир путін підписав указ про гуманітарну політику в зарубіжних країнах.
«У цій концепції названі всі імена, які мають велике значення для історії культури, там ясно названі всі імена, як той же Чайковський і т.д. Що ці творці – та база, та опора, на якій стоїть «русскій мір», – зазначив Кайріс.
При цьому він визнає, що твори деяких російських класиків цінніше, ніж та функція, якою їх наділяє російська пропаганда. «Але, розуміючи, що культуру використовують як зброю, ми повинні мати цей імунітет. Я вірю у зрілість нашого суспільства та сектору культури, на нас не нападуть у ментальному плані. Я говорю не про зброю, яка стріляє, а про зброю в культурному контексті», – сказав Кайріс.
Міністр вважає, що у майбутньому це питання втратить актуальність у його країні. «Литва стоїть такому шляху, що потреби у російській культурі знижуються. Це відбувається через природні причини. Звісно, через війну. І через зміни у суспільстві. Якщо говорити про зміну поколінь, то молодь не володіє російською і ця культура не є в центрі фокусу... Чим більше ми приділяємо цьому уваги, тим більше, самі того не бажаючи, будемо годувати російську пропаганду», – сказав він.
Як повідомляв Укрінформ, на початку грудня міністр культури та інформаційної політики України Олександр Ткаченко написав у блозі, що поки не закінчиться війна в Україні, світ має бойкотувати присутність росії у міжнародному культурному просторі. «Як міністр культури України закликаю бойкотувати Чайковського, допоки ця війна не закінчиться», - сказав міністр.
Ткаченко зазначив, що культура не може бути поза політикою. Особливо коли культура – один із видів політики, який використовує ядерна держава-терорист як зброю у війні проти світової демократії. І зараз війна йде не лише за територіальну цілісність України, за життя людини, війна йде за українську культуру.
Фото: ELTA / Dainius Labutis