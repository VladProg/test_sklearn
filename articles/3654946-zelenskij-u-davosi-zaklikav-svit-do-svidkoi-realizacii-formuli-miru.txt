Цивілізований світ має швидше реагувати на виклики, у тому числі на російську агресію проти України, а це передбачає і швидку імплементацію української Формули миру.

Як передає власний кореспондент Укрінформу, про це Президент України Володимир Зеленський заявив під час свого онлайн-звернення у середу до учасників Всесвітнього економічного форуму.

"Заклики до рішучих та ефективних спільних дій треба розширити ще одним закликом – закликом до швидкості. Швидкості прийняття рішень та реагування цивілізованого світу", - сказав Зеленський.

Відео: ОП https://youtu.be/ZtMZoapIyV0
За його словами, світ вагався у 2014 році, коли росія без жодних вагань окупувала Крим, як і не поспішав реагувати у 2022 році, коли рф розпочала повномасштабну війну проти України. "Світ не повинен коливатися ніколи. У час, коли зло шукає реваншу, світу потрібна рішучість та швидкість", - наголосив Президент України.
На цьому тлі Зеленський закликав цивілізований світ до швидкої реалізації 10-пунктної Формули миру.
"Україна пропонує світу формулу миру – 10 кроків, які світ має зробити швидше, ніж росія робить свої кроки. Мобілізація світу повинна відбуватися швидше, ніж наступна військова мобілізація нашого спільного ворога. Постачання Україні систем протиповітряної оборони має випередити наступні ракетні ракети. Постачання західних танків має випередити ще одну атаку російських танків. Відновлення миру та безпеки в Україні має випередити російську атаку на безпеку інших країн… Розширення НАТО та ЄС має обійти за швидкістю темпи російської агресії", - сказав він.
Президент України додав, що, як свідчить історія, світ спочатку або не помічає загрозу, або недооцінює її. Однак пізніше він "об’єднується, щоб протистояти їй і перемагає потім". За його словами, світ переможе і цього разу загрозу, яка виходить з боку путінської росії.
"Світ знову переможе, настав час прискоритися, щоб це сталося швидше", - підкреслив він.
Як повідомлялося, у листопаді Президент Володимир Зеленський презентував Українську формулу миру. Зокрема, йдеться про забезпечення радіаційної, ядерної, продовольчої, енергетичної безпеки, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.
Фото: ОП