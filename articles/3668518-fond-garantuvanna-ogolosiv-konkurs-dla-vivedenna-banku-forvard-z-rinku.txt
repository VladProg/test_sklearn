Фонд гарантування вкладів фізичних осіб оголосив про початок відкритого конкурсу з метою виведення неплатоспроможного банку АТ "Банк Форвард".

Як передає Укрінформ, про це повідомляє пресслужба Фонду гарантування.
Фонд гарантування пропонує наступні способи виведення неплатоспроможного банку АТ "Банк Форвард" з ринку:

ліквідація банку з відчуженням у процесі ліквідації всіх або частини його активів і зобов'язань на користь приймаючого банку;
відчуження всіх або частини активів і зобов'язань неплатоспроможного банку на користь приймаючого банку з відкликанням банківської ліцензії неплатоспроможного банку та подальшою його ліквідацією;
створення та продаж інвестору перехідного банку з передачею йому активів і зобов’язань неплатоспроможного банку і подальшою ліквідацією неплатоспроможного банку;
продаж неплатоспроможного банку інвестору.

Відкритий конкурс проводиться серед банків, а також попередньо кваліфікованих осіб, включених Національним банком України до переліку попередньо кваліфікованих осіб, які відповідають умовам відкритого конкурсу.
Сума коштів, що може бути відшкодована Фондом, за останніми звітними даними становить 1,488 млрд грн.
Як повідомляв Укрінформ, 7 лютого 2023 року Правління Національного банку України ухвалило рішення віднести АТ "Банк Форвард" до категорії неплатоспроможних.