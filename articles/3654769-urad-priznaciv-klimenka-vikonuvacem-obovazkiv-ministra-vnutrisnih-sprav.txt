Уряд призначив Ігоря Клименка заступником міністра внутрішніх справ — головою Національної поліції України. І поклав на нього виконання обов’язків міністра внутрішніх справ.

Про це повідомив Прем'єр-міністр Денис Шмигаль у Телеграмі, передає Укрінформ.
«Уряд призначив Ігоря Клименка заступником міністра внутрішніх справ — головою Національної поліції України. І поклав на нього виконання обов’язків міністра внутрішніх справ. Після обговорення з парламентом буде подання на призначення нового керівника відомства», - зазначив глава уряду.
Читайте також: У МВС назвали імена загиблих внаслідок авіакатастрофи у Броварах
Він наголосив, що Міністерство внутрішніх справ є однією з ключових ланок безпеки країни, тому задіяні необхідні протоколи, щоб зберегти керованість усіма процесами.



Як повідомлялося, вранці 18 січня у місті Бровари поруч із дитячим садком та житловим будинком упав гелікоптер ДСНС, на борту якого перебували 9 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
За останніми даними ДСНС, на місці падіння вертольота виявлено 14 загиблих осіб, серед них 1 дитина та 9 осіб, які перебували на борту.
Прем’єр-міністр України Денис Шмигаль доручив створити спеціальну групу для розслідування всіх обставин трагедії.