Її участь на ЧС-2023 – під питанням.

Українська біатлоністка Дар’я Блашко повернулася до тренувального процесу, повідомляє Суспільне Спорт, передає Укрінформ.

За словами головного тренера чоловічої збірної Юрая Санітри, Дар’я, яка проводить роботу разом із чоловічою командою, перебуває в оптимальних кондиціях.

«Дар’я мотивована і в хорошому стані. Думаю, що один-два дні нам буде потрібно, щоб визначити правильно її фізичний стан. Але те, що бачив на тренуванні, – я впевнений, вона буде готова до чемпіонату світу так, щоб могла допомогти команді прямо там. Поки не говорив з Олександром Кравченком – це питання до нього, мені якось не зрозуміла система відбору до жіночої команди на чемпіонат світу. Тому питання, чи він включатиме її, – це до нього. Ми її готуємо до чемпіонату світу. Якщо тренер захоче включити у заявку, вона буде готова», - сказав Санітра.
Наставник жіночої команди Олександр Кравченко готовий розглянути можливу заявку Блашко до складу збірної України на світову першість.

«Знаю, що Дар’я Блашко поїхала до Юрая Санітри в Рупольдинг. Але він поки мені нічого не казав, і я з ним не розмовляв. Наразі всі рішення стосовно Даші – тільки до Юрая. Якщо вона доведе свою готовність і буде здатна змагатися, то можливо, розгляну її кандидатуру на чемпіонат світу. Ми будемо переїжджати з Рамзау у суботу, 4 лютого. Я думаю, до того часу ми остаточно зрозуміємо по складу на світову першість», - сказав Кравченко.
До списку жіночої команди увійшли Олена Білосюк, Юлія Джима, Анастасія Меркушина, Анна Кривонос, Любов Кип’яченкова. На останнє місце у заявці претендують Олександра Меркушина та Дар’я Блашко.
Чемпіонат світу-2023 пройде у німецькому Обергофі з 8 по 19 лютого. Відкриє змагання змішана естафета, завершиться івент двома мас-стартами.

Як повідомляв Укрінформ, Блашко пропустила чемпіонат Європи через хворобу.
Фото: Getty Image