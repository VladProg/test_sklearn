У столичному Центрі сучасного мистецтва «Білий Світ» 13 січня відкривається виставка живопису та об’єктів «У мене вибухає голова».

Автором робіт є український митець, фотохудожник, головний редактор фотовідділу інформагенції “Укрінформ” Олександр Ляпін.
«Олександр Ляпін працює на ниві наївного мистецтва не лише як художник, а й як дослідник, організатор і куратор проєктів. І нинішня подія «У мене вибухає голова» обіцяє бути не менш насиченою кольорами, вишкіреними зубами, астральними проєкціями, психоделічними ретроспекціями, скаженими танцями, бентежними зайцями, сконфуженими персонажами, спаплюженими пейзажами», - розповіли організатори виставки.






За їхніми словами, попередня виставка Ляпіна у «Білому Світі», яка проходила у січні 2019 року - «Дуже кольорові картини», представила публіці психоделічний живопис і артоб’єкти, виконані у жанрі наївного мистецтва. «Виставка мала великий успіх, визнання і схвалення», - зазначили в центрі сучасного мистецтва.
Відкриття виставки відбудеться 13 січня о 18:00 в ЦСМ «Білий Світ» на вулиці Пушкінській, 21а.
Як повідомляв Укрнформ, у столиці відкрилася фотовиставка "Київ - незламне серце Європи", присвячена жителям столиці та передмістя в умовах російської агресії.
Фото з сайту галереї "Білий світ"