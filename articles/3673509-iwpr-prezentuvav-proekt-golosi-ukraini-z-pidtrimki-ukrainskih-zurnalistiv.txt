Інститут дослідження війни та миру (IWPR) презентував проєкт «Голоси України», спрямований на підтримку українських журналістів, які висвітлюють російське вторгнення в нашу країну.

Презентація проєкту пройшла у середу в Укрінформі.
«Наше завдання в Україні полягає у тому, щоб допомагати українським голосам звучати голосніше, щоб до них дослухалися у світі», - сказав директор Інституту дослідження війни та миру (IWPR.UK) Ентоні Борден.
Керівниця проєкту «Голоси України» IWPR Ольга Гужва розповіла, що у його рамках відбулася поїздка на передову до журналістів, які щодня працюють у дуже небезпечних умовах.
«Ми передавали їм дуже важливі навички, які можуть врятувати їхні життя. І я вважаю, що це дуже важливо – надавати таку підтримку журналістам», - зазначила керівниця проєкту.

Серед основних напрямків «Голосів України» - надання мікрогрантів для маленьких медіа, зокрема, з прифронтових територій, і у тому числі - для релокованих медіа.
«Ми розуміємо, що їм важко виживати і що їм треба також зберігати робочі місця для свого персоналу. Ці мікрогранти дозволять редакціям підготувати певні матеріали і протриматися певний період. Вони невеличкі за періодом, тобто, це до 3 місяців фінансування. І дуже активно медіа подають заявки», - поінформувала Гужва.
За її словами, проєкт також проводить тренінги для журналістів, у тому числі безпекові та з тактичної медицини.
«Одним з компонентів роботи «Голосів України» є підтримка і розробка матеріалів на передовій. Тобто, у нас є близько 60 журналістів, які працюють прямо на передовій, і вони видають матеріали англійською мовою», - уточнила Гужва.
Відповідаючи на запитання Укрінформу, скільки заявок було подано на участь у проєкті, Борден повідомив, що загалом надійшло близько 12 заявок.
«Процес все ще триває. Це – транспарентна прозора процедура», - сказав він.
Директор IWPR зазначив, що він дуже гордий надавати Україні та українським журналістам таку підтримку.

«Це дуже суттєво для мене і для нашої організації у цілому. Ми раді робити цей внесок у перемогу України, у її боротьбу проти росії», - сказав Борден.
Проєкт «Голоси України» допомагає українським журналістам висвітлювати та документувати військові злочини, сприяє протидії дезінформації, поширенню достовірної інформації та публічним дебатам, які змінюють ситуацію. Він також забезпечує медійників засобами індивідуального захисту (бронежилети, каски).
Проєкт IWPR «Голоси України» підтримується FCDO та Посольством Великої Британії в Україні.
Як повідомлялося, 8 грудня 2022 року в Києві презентували проєкт «Українська ідентичність» про єдину державну айдентику.