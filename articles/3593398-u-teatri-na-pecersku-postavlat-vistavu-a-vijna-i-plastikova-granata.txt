У Київському академічному театрі на Печерську 21-22 жовтня відбудеться прем’єра вистави-антології «Я, війна і пластикова граната» за п’єсою Ніни Захоженко.

Про це Укрінформу повідомили у театрі.
«На всіх нас випливає війна. І авторка взяла епізоди про людей, які безпосередньо не беруть участі у війні, але реагують на неї по-різному. Все це – краплини духу народу, духу нації, духу супротиву», – розповів керівник постановки, директор-художній керівник Театру на Печерську Олександр Крижанівський.
«Я, війна та пластикова граната» – це вистава-антологія. Герої – наші співвітчизники, які по-своєму намагаються адаптуватися до нової, воєнної реальності. Проєкт реалізується за підтримки Goethe-Institute в Україні.

П’єса написана після початку повномасштабного вторгнення 24 лютого 2022 року та є фіналістом міжнародного драматургічного конкурсу «Аврора» (м. Бидгощ, Польща).
Сценічні читання п’єси відбулися в Києві, Львові, Ужгороді, Празі. Окремі новели були поставлені в Харкові та Амстердамі. В Театрі на Печерську вперше будуть інсценізовані майже всі новели.
«Жодна з цих новел не є документальною в прямому сенсі. Наприклад, у першій новелі я відштовхувалася від свого досвіду і досвіду моїх найближчих знайомих сімейних пар у Львові. Тому мені було найлегше його написати, бо я прямо була в цій ситуації. Хоча я не хотіла б, щоб героїв асоціювали зі мною та моїм чоловіком, це все ж таки художня побудова», – розповіла авторка п’єси Ніна Захоженко.
За її словами, багато з цих новел відштовхувалися від новин, від фейсбук-історій. Наприклад, від історій про харківське метро. Про те, як люди живуть у ньому, не виходячи назовні. У тому числі діти, які починають деградувати.
«Мене все непокоїло чому їх не вивозять. Можна ж евакуюватись. І я почала досліджувати оцей психологічний феномен прихистку. Коли ти ніби знайшов безпечне місце і вже не хочеш його покидати. Хоча в тебе є купа варіантів. Ти психологічно замикаєшся», – сказала Захоженко.
Кожен із героїв вистави поставлений перед вибором: поїхати або залишитися, боротися або переховуватись, рятувати себе чи допомогти ближньому. Це історії з «тилу»: з глибин харківського метро, з блокпостів спальних районів столиці, з окупованих передмість, з телеграм-чатів та розмов із померлими. Це історії про любов і ревнощі, про турботу і безпомічність, про розгубленість і надію на те, що у цьому новому світі, в якому ми опинилися, теж можна грати у футбол, їсти персики і посміхатися.
«Чому важливо говорити про переживання війни в театрі? По-перше, це діє терапевтично, бо коли ти переживаєш якусь ситуацію, вона тебе полишає і тобі стає легше. А по-друге – багато речей осмислюються. Тобто, ти це відчуваєш, але осмислити, сформулювати не можеш. І знову-таки функція театру – в тому, аби цю річ сформулювати. Сформулювати не просто як слова, а як емоційний образ. Тоді людина розуміє, що з нею відбулося, і колективний досвід стає власним», – розповіли у театрі.
Прем’єра вистави відбудеться 21 жовтня о 18:00 та 22 жовтня о 17:00 на сцені Київського академічного театру на Печерську.
Керівник постановки – директор-художній керівник Театру на Печерську, заслужений артист України, Олександр Крижанівський.
Режисер вистави – актор, режисер, заслужений артист України Ігор Рубашкін. У виставі задіяні актори Григорій Бакланов, Ігор Рубашкін, Ольга Ціцілінська, Юрій Вутянов, Руслан Сокольник, Кароліна Мруга, Анна Романова, Григорій Наумов.
Фото: Крістіна Урсуляк