У Львові відкрився Музей науки, в якому зібрано близько 100 інтерактивних експонатів.

Як передає Укрінформ, про це повідомив у Телеграмі начальник Львівської ОВА Максим Козицький.
«Поринути у світ науки, дізнатись в інтерактивній формі про явища природи та закони фізики, поспілкуватися з роботом – для дітей у Львові запрацював Музей науки. Простір вміщує близько 100 цікавих експонатів, з якими можна взаємодіяти й таким чином дізнаватись нове про навколишній світ – воду, повітря, оптику, акустику, електрику», - написав Козицький.

Музей науки розміщений на 2200 кв.м площі та поділений на тематичні зони – розділи води, повітря, людини, оптики, науки, акустики, електрики, роботів та Формули-1 і VR.
Окрім того, у закладі є лабораторія, зона акустики з музичними інструментами, що схожа на студію звукозапису. У секції з роботами можна провести цікавий діалог з RoboThespian, який відповідає на питання, виконує завдання заспівати пісню чи станцювати. Там також є роборука KUKA, якою збирають машини та інші прилади на промислових підприємствах.
У музеї облаштована зона для виховання гуманності й толерантності. У ній здорові діти можуть сісти в інвалідний візок і подолати на ньому перешкоди та спробувати видобувати воду, як це роблять їхні однолітки в Африці.
Як повідомляв Укрінформ, навесні у Львові відкрили Музей науки та інновацій.