Міністр закордонних справ Ізраїлю Елі Коен після розмови зукраїнським колегоюДмитром Кулебою погодився відвідати Україну та поновити роботу посольства у Києві.

Про це повідомляє The Times of Israel, передає Укрінформ.
Як зазначається, Коен стане найбільш високопоставленим ізраїльським чиновником, який відвідає Україну від початку повномасштабної війни.
За інформацією видання, очільник МЗС Ізраїлю прийняв запрошення відвідати Київ після телефонної розмови з українським колегою Дмитром Кулебою, яка відбулась у четвер. Зокрема, Коен запевнив колегу у поновленні звичайної роботи посольства Ізраїлю в Києві впродовж 60 днів.
Крім того, міністр пообіцяв, що Ізраїль продовжуватиме надавати гуманітарну допомогу Україні - з акцентом на енергетичну інфраструктуру, медичне обладнання.
Глави МЗС також порушили питання використання росією іранської зброї. У цьому контексті Коен закликав Київ приєднатися до боротьби проти Корпусу вартових ісламської революції Ірану та спонукати Європу оголосити ці сили терористичною організацією.
Своєю чергою Дмитро Кулеба у Твіттері зауважив, що під час першої телефонної розмови з Елі Коеном обговорив співпрацю в межах міжнародних організацій, шляхи протидії спільним безпековим загрозам. «Міністр Коен засудив російську агресію проти України, підтвердив плани Ізраїлю посилити гуманітарну допомогу та допомогу в інших сферах», зазначив глава МЗС України.


Як повідомлялося, телефонна розмова міністрів закордонних справ України й Ізраїлю Дмитра Кулеби та Елі Коена була запланована на 12 січня, однак її перенесли з технічних причин.
Посол України в Ізраїлі Євген Корнійчук раніше заявляв, що питання перегляду Ізраїлем допомоги Україні ще остаточно не вирішено, але певні позитивні зрушення є.
Він також розкритикував переговори нового міністра закордонних справ Елі Коена з главою МЗС рф сергієм лавровим, які відбулися 3 січня. Попередній міністр закордонних справ Ізраїлю Яір Лапід не спілкувався зі своїм російським колегою від початку повномасштабного вторгнення рф в Україну.
Фото: МЗС Ізраїлю