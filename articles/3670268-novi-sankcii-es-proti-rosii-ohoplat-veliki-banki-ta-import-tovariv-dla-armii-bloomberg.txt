Європейський Союз в рамках 10-го пакету санкцій проти росії планує запровадити обмеження проти кількох російських банків, Фонду національного добробуту, а також деяких фізичних осіб.

Як передає Укрінформ, про це повідомляє Bloomberg.

За словами співрозмовників видання, до санкційного списку можуть потрапити, зокрема, Альфа-Банк, Тінкофф Банк та Росбанк. Крім того, ЄС хоче змусити банки повідомляти у своїх звітах інформацію про активи російського центрального банку.
Інші санкційні пропозиції включають продовження призупинення дії ліцензій на мовлення ЗМІ, які контролюються російською державою і яких звинувачують у поширенні пропаганди, маніпулюванні та спотворенні фактів, спрямованих на ЄС та його сусідів.
Згідно з документами, ЄС також хоче заборонити громадянам росії обіймати посади в керівних органах операторів критичної європейської інфраструктури та організацій.
Так само 10-й пакет санкцій, у разі схвалення, забороняє надавати потужності для зберігання газу громадянам і резидентам росії, а також організаціям, заснованим у росії.
Останній пакет обмежувальних заходів також запровадить широкі торговельні обмеження на товари, які використовує російська армія, включаючи технології, компоненти, важкі транспортні засоби, електроніку та рідкоземельні елементи.
Крім цього, ЄС пропонує заборонити транзит товарів через росію, щоб знизити ризик порушення санкцій, і запровадити обмеження на імпорт до ЄС російської гуми та асфальту.
ЄС також планує накласти санкції на десятки фізичних і юридичних осіб, у тому числі політиків і військовослужбовців.
Як повідомляв Укрінформ, Президент України Володимир Зеленський наполягає на запровадженні Європейським Союзом санкцій проти російської атомної, ракетної та дронової індустрії та частини ІТ-сектору.