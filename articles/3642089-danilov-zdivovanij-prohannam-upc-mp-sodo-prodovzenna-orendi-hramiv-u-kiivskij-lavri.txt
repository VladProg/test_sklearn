Секретар РНБО Олексій Данілов здивований зверненням намісника Києво-Печерської лаври митрополита Павла до Президента Володимира Зеленського з проханням не забирати в УПЦ МП храми на території Лаври, які орендує ця церква.

Про це Данілов сказав в ефірі телемарафону "Єдині новини", передає Укрінформ.
«Наше суспільство після 24 лютого вимагає справедливості. І якщо ви ховаєте приналежність до московського патріархату, до зв'язків з людьми, які моляться на території росії за те, щоб нас убивали російські солдати, то як ви можете тоді взагалі дивитися в очі українцям?», – зазначив Данілов.
Він додав: якщо УПЦ МП не має стосунку до росії, нехай офіційно відхреститься від неї, а не приховує своєї приналежності.
«Ви до совісті спочатку своєї зверніться. Нащо ви приховуєте свою назву? Це ж несправедливо, люди мають знати, куди вони ходять. Не маєте стосунку до рф, то офіційно відхрестіться, скажіть, що путін - сатана. Називайте речі своїми іменами, і тоді буде по справедливості», – наголосив Данілов.
Як повідомлялося, Міністерство культури та інформаційної політики рекомендуватиме Лаврському заповідникові не продовжувати угоду з УПЦ МП на оренду Успенського собору й Трапезної церкви у Верхній Лаврі.