Внаслідок 13-ї масштабної атаки на енергооб'єкти ворожі ракети поцілили у п’ять високовольтних підстанцій у центральному, південному та південно-західному регіонах.

Про це повідомив Прем’єр-міністр Денис Шмигаль під час засідання Кабміну, передає Укрінформ з посиланням на Урядовий портал.
«Україна пережила вже 13-ту велику повітряну атаку проти нашої енергосистеми. яосійські терористи не полишають спроб знищити нашу енергосистему, позбавити нас тепла і світла. Цього разу головною ціллю ворога була високовольтна інфраструктура. Сили протиповітряної оборони збили більшість ракет. Проте маємо влучання в п’ять високовольтних підстанцій у центральному, південному та південно-західному регіонах», - зазначив очільник уряду.
Він додав, що цього тижня під час засідання «енергетичного Рамштайну» Україні вдалося домовитися про збільшення допомоги вітчизняній енергосистемі.
«Ми розуміємо, як пережити цю зиму, але вже готуємо план того, як відновлювати нашу енергосистему весною та влітку. Ми говоримо не про тимчасові рішення, а про зміну підходів, будівництво та розвиток децентралізованої генерації, якісну відбудову та захист мереж розподілу», - резюмував Шмигаль.
Як повідомлялось, енергосистема України вже пережила 13 ракетних атак ворога та 15 ударів БПЛА по енергооб’єктах. Понад 10 ГВт основних встановлених потужностей наразі перебувають під контролем ворога. Це найбільша в Україні та Європі Запорізька АЕС, Запорізька ТЕС, Луганська ТЕС, Вуглегірська ТЕС, Каховська ГЕС.