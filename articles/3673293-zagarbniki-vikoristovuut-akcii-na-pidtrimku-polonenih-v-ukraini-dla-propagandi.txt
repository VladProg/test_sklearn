росіяни використовують для пропаганди громадські акції на підтримку полонених в Україні.

Як передає Укрінформ, про це Координаційний штаб з питань поводження з військовополоненими повідомляє у Телеграмі.
У штабі відбулася зустріч з родинами морських піхотинців 501-го окремого батальйону, на запитання близьких відповіли представники Координаційного штабу та Військово-морських сил ЗСУ.
«Обговорили питання виплат родинам полонених військовослужбовців. За словами рідних, після проведення службового розслідування військовою частиною щодо потрапляння в полон виплати були призупинені. Справу передали в Державне бюро розслідувань. Як зазначив представник штабу, якщо ДБР не матиме претензій, виплати мають поновити», - ідеться в повідомленні.

Представник ВМС повідомив, що командування призначить відповідального працівника для контактів з родинами стосовно правових питань.
Крім того, представник штабу застеріг рідних, що громадські акції на підтримку полонених в Україні ворог використовує для пропаганди.
«росіяни беруть відео з акцій і накладають свою озвучку, мовляв, Україна не хоче їх забирати. Потім це показують полоненим. А після того ще вивозять, нібито на обмін, катають кілька годин десь і повертають назад, щоб сказати, що вони нікому не потрібні. Це робиться, щоб зламати людей морально», - заявив він.

Як повідомляв Укрінформ, від початку повномасштабного вторгнення росії на території України вдалося повернути із ворожого полону 1762 українців і українок.