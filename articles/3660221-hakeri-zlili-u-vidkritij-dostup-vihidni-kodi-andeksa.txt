В інтернеті з'явилися архіви з кодами проєктів російського Яндекса. Єдина дата всіх файлів та тек – «2022-02-24», що збігається з початком російської агресії проти України.

Про це повідомляє Укрінформ із посиланням на портал IT-новин «Хабр».


Загальний обсяг опублікованих архівів (.tar.bz2) - понад 44,7 Гбайт. Хакери стверджують, що їм удалося здобути доступ до вихідних кодів проєктів Яндекса за винятком правил антиспаму. Сталося це, за версією викрадачів даних, у липні 2022 року. В архівах представлені матеріали мовами Python, C++, Go та TypeScript, а також методи роботи з даними Protocol Buffers, YAML та JSON, йдеться в публікації.


Окремо відзначаються наступні характерні особливості інформації в архівах – велика кількість допоміжного коду на Python 2.7 та єдина дата всіх файлів і тек – «2022-02-24».


Представники Яндекса визнали справжність опублікованих матеріалів, але заявили, що злому не було: «Служба безпеки виявила у відкритому доступі фрагменти коду із внутрішнього репозиторію. Однак їхній вміст відрізняється від поточної версії репозиторію, яка використовується в сервісах Яндекса».


Як відомо, з моменту повномасштабного вторгнення рф в Україну пошукові, новинні та інші сервіси Яндекса активно транслювали російську пропаганду, приховуючи від користувачів правдиві джерела інформації.


Євросоюз включив до шостого пакета санкцій співзасновника Яндекса Аркадія Воложа, який негайно покинув компанію. З Яндекса також пішли деякі топменеджер, котрі заявили про свою незгоду з політикою компанії, і виступили проти війни в Україні.