Державна служба спеціального зв'язку та захисту інформації за минулий рік зафіксувала 415 кіберінцидентів, що в 2,8 раза більше ніж в 2021 році.

Як передає Укрінформ, про це повідомляє Держспецзв'язку.


«Зокрема за минулий рік системою опрацьовано близько 58 мільярдів подій, отриманих за допомогою засобів моніторингу, аналізу та передачі телеметричної інформації про кіберінциденти та кібератаки; детектовано 181 мільйон підозрілих подій інформаційної безпеки (при первинному аналізі); опрацьовано 179 тисяч критичних подій інформаційної безпеки (потенційні кіберінциденти, виявлені шляхом фільтрації підозрілих подій ІБ та вторинного аналізу); зафіксовано та оброблено безпосередньо аналітиками безпеки 415 кіберінцидентів (критичних подій ІБ)», - йдеться у щорічному звіті про роботу системи виявлення вразливостей та реагування на кіберінциденти та кібератаки.


Згідно зі звітом, загальна кількість критичних подій інформаційної безпеки, джерелом яких є IP-адреси росії, виросла на 26%, порівняно з 2021 роком.


Кількість подій інформаційної безпеки в категоріях «Шкідливий програмний код» та «Збір інформації зловмисником» зросла у 18,3 та 2,2 раза відповідно.


Держспецзв’язку закликає бізнес, органи влади та громадян неухильно дотримуватися правил і стандартів кібербезпеки та нагадує, що керівники підприємств, установ і організацій повинні тримати на особистому контролі питання кіберзахисту своїх інформаційно-комунікаційних систем.


Як повідомляв Укрінформ, Україна щодоби відбиває від 5 до 40 потужних DDoS-атак високого рівня.