В Україні 74% населення підтримує рішення Президента про накладення санкцій на вище духовенство Української православної церкви (московського патріархату).

Про це свідчать результати опитування, проведеного Фондом «Демократичні ініціативи» імені Ілька Кучеріва спільно з соціологічною службою Центру Разумкова, оприлюднені на пресконференції в Укрінформі.
"Абсолютна більшість громадян підтримує рішення Президента про накладення санкцій на вище духовенство Української православної церкви (московського патріархату). Ми бачимо, що таких більшість серед усіх конфесій, окрім самих вірян УПЦ (МП), але навіть там третина опитуваних вважає, що Президент зробив правильно, коли наклав санкції на вище духовенство. В цілому по країні 54% цілковито підтримує рішення Президента про санкції, і 24% скоріше підтримують", - сказав виконавчий директор Фонду «Демократичні ініціативи» Петро Бурковський.
Згідно з даними опитування, найменша підтримка запровадження санкцій проти вищого духовенства УПЦ (МП) серед мешканців Півдня, де лише 34% підтримують це рішення.
Найбільшу ж підтримку санкцій виявляють парафіяни ПЦУ – 88%.
Опитування проведене Фондом «Демократичні ініціативи» імені Ілька Кучеріва спільно з соціологічною службою Центру Разумкова за підтримки програми MATRA з 13 по 21 грудня.
Воно проводилося методом face-to-face у 22 областях та місті Києві (у Запорізькій, Миколаївській, Харківській та Херсонській областях – лише на тих територіях, що контролюються урядом України та на яких не ведуться бойові дії).
Було опитано 2018 респондентів віком від 18 років. Теоретична похибка вибірки не перевищує 2,3%.