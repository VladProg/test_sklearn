Україна та Європейський Союз обговорили пріоритети активізації роботи бізнесу, стимулювання підприємницької діяльності та розбудову співпраці у туристичної галузі в умовах війни.

Як передає Укрінформ, про це йшлося під час шостого засідання Кластера 2 Підкомітету з питань економіки та іншого галузевого співробітництва Комітету асоціації між Україною та ЄС, повідомляє пресслужба Мінекономіки.
Метою засідання стало обговорення актуальних питань співробітництва у сферах промислової та підприємницької політики, гірничої справи і металургії, туризму, космосу, законодавства про товариства та корпоративне управління, захисту прав споживачів, оподаткування, а також досягнення домовленостей щодо подальших спільних кроків з розвитку співпраці в зазначених сферах в умовах збройної агресії рф проти України, а також з урахуванням набуття Україною статусу країни-кандидата на членство в ЄС.
«Для України важливо, щоб порядок денний співробітництва та закріплення пріоритетів на наступний рік сприяли вступу до ЄС. Ми зацікавлені у розвитку дієвої співпраці, спрямованості спільних дій на швидке відновлення в післявоєнний час», - підкреслив заступник міністра економіки України – торговий представник України Тарас Качка.
У Мінекономіки поінформували, що сторони обговорили: пріоритети активізації роботи бізнесу та стимулювання підприємницької діяльності з метою відновлення економіки в умовах воєнного стану, з урахуванням укладення угоди між Україною та ЄС щодо участі України у Програмі ЄС “Єдиний ринок”. Також сторони обговорили хід реформ у сфері оподаткування та питання розбудови співпраці у туристичної галузі в умовах військової агресії.
Українська сторона підтвердила готовність продовжувати роботу в межах оновленої Дорожньої карти партнерства на 2023-2024 роки Меморандуму про стратегічне партнерство у сировинній сфері.
Як повідомлялось, за домовленістю України та ЄС засідання підкомітету з питань економіки та іншого галузевого співробітництва проводиться за кластерним принципом – з фокусом на ключові питання, які закріплені за підкомітетом.
Кластер 2 – це промислова та підприємницька політика, гірнича справа і металургія, туризм, космос, законодавство про товариства та корпоративне управління, захист прав споживачів, оподаткування.