Іспанія продовжуватиме підтримку понад 165 тисяч українців, які перебувають у країні, та пропонує навчання українських медиків.

Про це заявив Прем’єр-міністр Іспанії Педро Санчес на спільній з Президентом Володимиром Зеленським пресконференції в Києві, повідомляє Укрінформ.
«Я поінформував Президента Зеленського, що ми продовжимо надавити підтримку понад 165 тисячам українців, які знаходяться в Іспанії. Ми продовжимо сприяти їхній швидкій інтеграції, повному доступу до медицини, освіти та інших сервісів, скільки це буде потрібно. Ми також лікуємо громадян України, які отримали тяжкі поранення, спричинені війною, реабілітуємо та забезпечуємо протезами різних типів», - повідомив Санчес.
Глава уряду Іспанії додав, що запропонував Міністерству охорони здоров’я України, щоб українські лікарі, медсестри і терапевти отримали підвищення кваліфікації в іспанському місті Сарагоса та мали змогу застосовувати сучасні процедури для допомоги пацієнтам.
Як повідомлялося, у четвер уранці Прем’єр-міністр Іспанії Педро Санчес приїхав з неоголошеним візитом до Києва.