Президент Володимир Зеленський наголосив, що спільні зусилля фахівців сфери культури, креативних індустрій та митців допомагають тримати український інтелектуальний та культурний фронт в умовах агресії російської федерації.

Про це йдеться в його вітанні з нагоди Всеукраїнського дня працівників культури та майстрів народного мистецтва, передає Укрінформ.
“Радий нагоді вітати усіх, хто присвятив своє професійне життя і творчість розвитку української культури, збереженню безцінних духовних скарбів нашого народу, які звеличують та прославляють Україну. В умовах воєнної російської агресії ми ще більше переконалися, наскільки вагомою є роль фахівців сфери культури, креативних індустрій та митців, чий досвід, талант, зусилля і спільні ініціативи допомагають тримати наш інтелектуальний та культурний фронт. Завдяки вам самобутня українська культура впевнено розширює кордони, стає все більш популярною та впізнаваною у міжнародному просторі, а наша музика, література, мистецькі проєкти завойовують серця мільйонів шанувальників у світі”, - зазначив Зеленський.
Він висловив особливу подяку тим діячам культури, які взяли до рук зброю і мужньо боронять рідну землю та нашу незалежність у лавах Збройних сил України.
“Ви вкотре доводите, що творчий, інтелектуальний, духовний потенціал нашої держави – невичерпний, а нескорена мужня українська нація – незламна”, - підкреслив Президент.
Глава Української держави побажав працівникам культури і майстрам народного мистецтва міцного здоров'я, натхнення та успішної реалізації творчих планів під мирним українським небом.
Як повідомляв Укрінформ, Всеукраїнський день працівників культури та майстрів народного мистецтва відзначається щорічно 9 листопада разом із Днем української писемності та мови.
Фото: ОП