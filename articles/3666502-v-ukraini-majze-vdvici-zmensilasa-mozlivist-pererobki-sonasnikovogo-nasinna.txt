В Україні майже вдвічі зменшилась можливість переробки соняшникового насіння, внаслідок кризи олійно-жирової галузі, яку спричинила війна.

Про це сказав перший заступник міністра аграрної політики та продовольства України Тарас Висоцький, передає Укрінформ із посиланням на пресслужбу міністерства.
“Не треба також забувати, що росіяни нахабно розстрілювали Миколаївський порт, де також є термінали, одні з найбільших виробників олії. Усі факти призвели до того, що можливість переробки сировини в Україні майже вдвічі зменшилася”, - заявив він.
Висоцький зазначив, що у 2022 році в Україні скоротилося виробництво соняшникового насіння у східних областях країни, внаслідок чого приблизно третина сировини не надійшла на переробку.
“Це досить суттєві втрати, адже в абсолютних значеннях вартість цієї сировини становить 2–2,5 млрд дол.”, – пояснив заступник міністра.
За його словами, скорочення виробництва стало однією з причин кризи олійно-жирової галузі України, наслідком якої став дефіцит олійної продукції на світових ринках у перші місяці повномасштабного вторгнення росії.
Крім цього, на тимчасово окупованих територіях Запорізької, Донецької та Херсонської областей залишилися досить потужні підприємства, які безпосередньо переробляли насіння та виробляли олію. Ці підприємства наразі недоступні.
Висоцький зауважив, що Україна експортує понад 90% соняшникової олії, покупцями якої здебільшого є країни Південно-Східної Азії, – можливість доставляти туди була виключно морським транспортом. Заступник міністра додав, що з початком війни ця логістика була неможливою, і період до відкриття “зернової ініціативи” виявився для галузі найбільш кризовим.
“У перші п'ять місяців блокади чорноморських портів у світі дійсно був дефіцит нашої олії. Частково він був перекритий завдяки тому, що ми вивозили насіння соняшнику в інші країни, які самостійно його переробляли на олію та збували на світові ринки”, – розповів Висоцький.
Водночас, Україна втратила додану вартість, тому що не змогла самостійно переробити свою сировину.
На думку заступника міністра, наразі є кілька критично важливих моментів для того, щоб відновити діяльність української олійно-жирової галузі. Це, зокрема, продовження дії зони вільної торгівлі з ЄС та пролонгація або безстрокова дія “зернової ініціативи”.
“Нам дуже важливо її (“зернову ініціативу” - ред.) продовжити і розширити, долучивши потужності Миколаївського порту”, – підкреслив Висоцький.
Він нагадав, що чинна угода завершується 20 березня.
Водночас важливою є фінансова підтримка сільгоспвиробників у межах урядової програми «Доступні кредити 5-7-9%».
“Якщо нам вдасться всі ці моменти врегулювати, то можна розрахувати на старт відновлення олійно-жирової галузі в 2023 році”, – заявив заступник міністра.
Як повідомляв Укрінформ, за 4 місяці 2022/23 маркетингового року в Україні було перероблено близько 4,48 млн т соняшнику, що стало мінімумом з 2015/16 МР.