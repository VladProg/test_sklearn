Документальний фільм Романа Любого "Залізні метелики" про збитий Boeing потрапив у програму Берлінського кінофестивалю.

Про це повідомляє пресслужба Державного агентства з питань кіно, передає Укрінформ.

"Стрічку буде представлено у секції "Панорама", - зазначає Держкіно.
"Залізні метелики" — це документальний фільм, у якому режисер Роман Любий досліджує обставини збиття літака рейсу MH17, риторику російських пропагандистів навколо цієї події та реакцію світової спільноти на цей злочин. Сюжет фільму розгортається завдяки поєднанню документальних кадрів із сучасним театром та анімацією.
Спродюсерували стрічку Андрій Котляр, Володимир Тихий, Давід Лехмер, Ізабель Бертолон, а також Тріні Гьотце. Над фільмом працювали кінооб’єднання «Вавилонʼ13» у копродукції з німецькими компаніями TRIMAFILM та RBB/ARTE за підтримки Українського культурного фонду та Державного агентства України з питань кіно.
Повідомлялося, що картина також увійшла у програму головного кінофестивалю США "Санденс".
Берлінський міжнародний кінофестиваль — це один із найбільших кінофестивалів у світі, що проходить щорічно у лютому, починаючи з 1951 року.