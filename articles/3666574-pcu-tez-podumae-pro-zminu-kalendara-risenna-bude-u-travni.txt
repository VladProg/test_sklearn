Православна Церква України також розгляне питання про перехід на новий стиль календаря, рішення буде прийняте Архієрейським Собором у травні поточного року.

Як передає Укрінформ, про це архієрей ПЦУ, речник Священного Синоду Євстратій Зоря повідомив у Фейсбуці.
«У зв’язку з рішенням УГКЦ щодо календаря мав би нагадати, що Синод ПЦУ вже ухвалив рішення, що громади, які бажають перейти на новий стиль – можуть це зробити за відповідною процедурою. Також питання про загальну календарну реформу винесене на розгляд Архієрейського Собору, який збереться в травні. До 1 вересня, коли починається новий церковний рік, час ще є», – зазначив він.
Архієрей додав, що, на його переконання, є всі аргументи та підстави прийняти позитивне рішення, одночасно забезпечивши можливість громадам, які цього бажають, зберегти попередню календарну традицію.
За його словами, досвід реформ у минулому свідчить: проблеми виникають там, де реформа впроваджується «в одну мить», без підготовки, «згори» та без можливості альтернативи для тих, хто не готовий до її сприйняття.
«Дотепер наша Церква діяла в дусі протилежному: поступовість, обмірковування всіх аргументів, надання альтернативи. Впевнений, що саме такий шлях – найкращий», – підсумував Євстратій Зоря.
Як повідомляв Укрінформ, 6 лютого Українська греко-католицька церква оголосила, що з вересня цього року переходить на новий стиль календаря.