Українські агроасоціації звернулись до Комітету з питань сільського господарства та розвитку сільських територій Європарламенту, Ради з питань сільського господарства та риболовлі ЄС та організацій-членів Copa-Cogeca з проханням продовжити умови преференційної торгівлі щонайменше до 2024 року.

Як передає Укрінформ, про це повідомляє пресслужба Українського клубу аграрного бізнесу.


Зазначається, що український агробізнес просить зберегти та продовжити дії умов преференційної торгівлі між Україною і ЄС щонайменше до 2024 року і таким чином не допустити поглиблення кризи в агросекторі України та погіршення стану глобальної продовольчої безпеки.


В асоціації додають, що для українського бізнесу поставки до країн ЄС, в тому числі транзит через ці країни, стали чи не єдиним безпечним напрямком для аграрного експорту. При цьому, український аграрний експорт у 2022 році був сформований за рахунок рекордних показників виробництва сільськогосподарської продукції у 2021 р. Вже у 2023 році в Україні відбудеться неминуче скорочення як виробничого, так і експортного потенціалу аграрної галузі.


"Надання підтримки з боку ЄС та запровадження преференційного режиму торгівлі, безумовно, є відчутними для аграрного сектору України. Водночас відповідні заходи в умовах війни, на жаль, залишаються для галузі переважно реанімаційним інструментом. Зупинка або обмеження реанімаційних заходів у будь-якій формі прискорить падіння аграрної галузі з усіма негативними соціально-економічними наслідками, а також можуть нести в собі ризики геополітичного масштабу", - підкреслюють в УКАБ.


Як повідомляв Укрінформ, у червні 2022 року Європейський Союз офіційно скасував усі мита і збори з українського експорту, що спрямовується на європейський ринок, аби допомогти відновленню українського бізнесу, який постраждав внаслідок російської агресії.


Навесні 2022 року запрацювали «коридори солідарності» для експорту української сільськогосподарської та промислової продукції на європейський та світовий ринки в умовах, коли росія почала воєнну блокаду чорноморських портів України.