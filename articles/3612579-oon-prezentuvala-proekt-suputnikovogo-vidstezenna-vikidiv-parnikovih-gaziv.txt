Організація Об’єднаних Націй у п’ятницю оголосила про створення нової супутникової системи для виявлення метану, який впливає на зміну клімату.

Як передає Укрінформ, Система оповіщення та реагування на метан (MARS) була презентована в рамках конференції зі зміни клімату СОР27, що відбувається у Єгипті.
Цей проєкт дасть змогу Програмі ООН з довкілля (ЮНЕП) фіксувати викиди парникового газу та зміни, до яких це призводить.
Отримавши супутникові дані, ЮНЕП повідомлятиме уряди та компанії про викиди безпосередньо або через партнерів, щоб відповідальні органи могли вжити відповідних заходів.
За запитом партнери MARS надаватимуть консультаційні послуги щодо оцінки можливостей пом'якшення наслідків. ЮНЕП продовжуватиме моніторинг місця викиду та протягом 45-75 днів оприлюднюватиме дані й відповідний аналіз.
Зазначається, що метан, який виділяється в результаті діяльності людини, спричиняє близько 25% антропогенних змін клімату.
«Скорочення викидів метану - це найшвидша можливість зменшити потепління і зберегти його межу в 1,5°C. І ця нова система оповіщення та реагування стане найважливішим інструментом, що допоможе всім нам виконати глобальну обіцянку щодо метану», - заявив спеціальний представник президента США з питань клімату Джон Керрі.
Нагадаємо, відповідно до Глобального зобов'язання щодо метану людство має скоротити викиди цього парникового газу принаймні на 30% до 2030 року, аби потепління не перевищувало температурну межу в 1,5°C.