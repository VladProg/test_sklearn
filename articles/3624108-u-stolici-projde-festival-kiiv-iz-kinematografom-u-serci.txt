У столиці в суботу відбудеться фестиваль «Київ. З кінематографом у серці».

Про це повідомляє пресслужба Київської міської ради, передає Укрінформ.
«У кінотеатрі «Ліра» 3 грудня відбудеться фестиваль «Київ. Із кінематографом у серці», - йдеться у повідомленні.
Зазначається, що цьогоріч на фестивалі буде розширено спектр тем і проблематики з огляду на історичну ситуацію – широкомасштабне вторгнення рф та визвольну війну України.
«З Києвом пов'язаний цілий пласт європейської та світової культури. У столиці свого часу творили Олександр Довженко, Сергій Параджанов, Микола Мащенко, Леонід Осика, Іван Кавалерідзе, брати Іллєнки. Працюють і нині відомі режисери В’ячеслав Криштофович, Роман Балаян, Михайло Іллєнко, а також представники молодшого покоління українських режисерів. Оскільки неможливо охопити майже століття кіноісторій, пов’язаних із Києвом, розказати про всі фільми – кожного року фестиваль присвячений конкретній темі, поділяючи заходи на декілька тематичних груп», – розповіли в КП «Київкінофільм».
Зокрема, у програмі фестивалю - показ короткометражних фільмів Михайла Іллєнка «Невелика подорож на великій каруселі» і «Подорож з Нелегалом» та зустріч з режисером.
Також відбудеться показ документального фільму «Важке братерство» польського режисера Єжи Любаха.
У КП «Київкінофільм» додали, що вхід на подію вільний.
Як повідомляв Укрінформ, анонсовано програму та формат Київського міжнародного кінофестивалю "Молодість", який відбудеться протягом 1-7 грудня.