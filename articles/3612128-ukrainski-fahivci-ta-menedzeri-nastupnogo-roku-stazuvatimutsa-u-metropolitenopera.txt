Українські фахівці та менеджери оперної сфери наступного року зможуть пройти стажування у Метрополітен-опера.

Про це повідомляє МКІП, передає Укрінформ.
"Метрополітен-опера запрошує на стажування працівників українських оперних театрів та незалежних організацій з метою обміну досвідом та ознайомлення з принципами та методами роботи одного з провідних театрів США", - йдеться у повідомленні.

Програма стажування стала можливою завдяки ініціативі Міністерства культури та інформаційної політики України та підтримці першої леді України пані Олени Зеленської і реалізується за безпосереднього сприяння Державного агентства України з питань мистецтв та мистецької освіти.
У міністерстві нагадали, що під час зустрічі з генеральним менеджером Метрополітен-опера Пітером Ґелбом у Нью-Йорку у вересні цього року перша леді України Олена Зеленська обговорила втілення одразу двох спільних проєктів — замовлення опери в українського композитора та програму стажування для українських фахівців оперної сфери у провідному театрі США.
Наразі отримати можливість пройти стажування в Метрополітен-опера можуть працівники таких департаментів театру чи організації: виробничий департамент; департамент сценічного менеджменту; медіа департамент; департамент маркетингу; режисерсько-постановчий департамент.
Основною умовою є знання англійської мови та мотивація в отриманні нового досвіду, який можна буде застосувати в оперній сфері України.
Стажування триватиме з березня по червень 2023 року та передбачатиме участь чотирьох українських працівників у спільній з американськими колегами підготовці постановок та реалізації нових проєктів Метрополітен-опера.
Всі охочі пройти стажування мають подати відповідну заявку за формою, що міститиме також мотиваційний лист англійською мовою. Фінансова підтримка стажування буде забезпечена приймаючою стороною. Дедлайн подачі заявки — 30 листопада 2022 року.
Фото: metopera.org