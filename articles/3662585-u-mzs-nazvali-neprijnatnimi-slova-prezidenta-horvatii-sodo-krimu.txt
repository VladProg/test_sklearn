У Міністерстві закордонних справ України назвали неприйнятними висловлювання президента Хорватії щодо тимчасово окупованого Криму.

Про це йдеться у заяві речника МЗС Олега Ніколенка, оприлюдненій у Фейсбуці, передає Укрінформ.


«Ми вважаємо неприйнятними висловлювання президента Хорватії, який фактично поставив під сумнів територіальну цілісність України», - зазначив Ніколенко.
Він висловив сумнів, що Міланович міг би стати президентом своєї країни із такою риторикою в 1990-х роках, коли Хорватія боролась за збереження своєї державності, а виборці погодилися б заплющити очі на окупацію частини території їхньої країни.
У цьому контексті речник МЗС нагадав, що через зовнішню агресію Хорватія могла втратити третину своїх земель, однак завдяки героїчній боротьбі хорвати змогли захистити незалежність своєї держави.
Він подякував уряду Хорватії і хорватському народу за непохитну підтримку українців в боротьбі проти агресії росії.




Як повідомлялося, президент Хорватії Зоран Міланович днями на зустрічі зі ЗМІ заявив, що Крим ніколи не повернеться під контроль України, оскільки росія застосує ядерну зброю, якщо почне програвати війну.