Ірина Пархомчук, одна з понад 60 українських стажерів у Канаді, які цього літа беруть участь у програмі Mitacs Globalink Research Internship, розробила додаток для соціального робота, щоб він допомагав людям з труднощами з ментальним здоров’ям.

Як передає Укрінформ, про це повідомляє CTV News.
"Українська студентка розробила спеціальний додаток для соціального робота Zenbo, щоб він міг допомагати людям як терапевтичний компаньйон, пропонуючи дивитися користувачам на зображення зелених насаджень і морські пейзажі, послухати повільні мелодії, зробити медитацію та дихальні вправи", - йдеться у повідомленні.
За словами Пархомчук, робот виглядає як велика іграшка, що може сподобатися й дітям.
Вона також висловила сподівання продовжити дослідження та створити схожий додаток для ноутбуків і мобільних пристроїв.
Зазначається, що українська студентка, яка займається розробками в галузі програмного забезпечення, подала заявку на стажування в рамках програми Mitacs Globalink Research Internship ще за кілька місяців до того, як путін розпочав повномасштабне військове вторгнення в Україні. Згодом вона через цю програму потрапила до Технологічного університету Онтаріо (Канада). Вже у ВНЗ вона розмовляла з одним із своїх професорів про те, чим планує займатися під час стажування, і він запропонував їй зробити щось, що допоможе Україні. Пархомчук розповідає, що нині є багато проєктів для допомоги людям з різними фізичними проблемами. Вона почала думати, як допомогти тим, хто має проблеми з ментальним здоров’ям, і з’явилася ідея розробити спеціальний додаток.
Як повідомляв Укрінформ, Велика Британія надала Україні можливість безоплатно імплементувати в систему екстреної медичної допомоги додаток GoodSAM, який допоможе швидше забезпечувати допомогою пацієнтів.
Фото: ctvnews.ca