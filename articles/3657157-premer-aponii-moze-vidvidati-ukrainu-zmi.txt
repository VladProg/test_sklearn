Прем'єр-міністр Японії Фуміо Кішіда може здійснити візит в Україну в лютому та провести переговори з Президентом України Володимиром Зеленським.

Про це повідомляє Укрінформ з посиланням на японську газету Yomiuri Shimbun.

Видання інформує, що Кішіда прагне висловити підтримку України та підписати спільний документ із засудженням російської агресії.
Політик також має намір оголосити про готовність розширити гуманітарну допомогу Україні та підтвердити важливість реалізації «світу, вільного від ядерної зброї». Видання підкреслює, що останнє - мета, яку Кішіда вважає справою свого життя.
Окрім Києва, японський прем’єр може відвідати й деякі атаковані росією регіони.
Остаточне рішення щодо запропонованого візиту буде прийнято після оцінки ситуації в Україні.
Як повідомлялося, 6 січня відбулася телефонна розмова двох лідерів, під час якої Зеленський запросив Кішиду відвідати Україну.
Наразі Японія очолює Групу семи промислово розвинутих країн. Лідери п’яти країн G7 — Великої Британії, Канади, Німеччини, Франції та Італії — уже відвідали Київ після початку вторгнення рф в Україну 24 лютого минулого року. Держсекретар США, міністр оборони та інші високопоставлені урядовці Сполучених Штатів також відвідали Україну, а президент США Джо Байден зустрівся з Зеленським у Вашингтоні минулого місяця. Японія – єдина країна G7, чий лідер не проводив очних переговорів із Зеленським.
Раніше повідомлялося, що Україна стане однією з головних тем на саміті G7, який відбудеться в травні в Хіросімі.

Фото: Kyodo