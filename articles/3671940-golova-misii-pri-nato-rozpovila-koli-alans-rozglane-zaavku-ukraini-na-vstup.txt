Обговорення заявки України на вступ до Північноатлантичного альянсу відбуватиметься після перемоги нашої держави у війні проти росії.


Про це зазначила в інтерв’ю АрміяІнформ голова Місії України при НАТО Наталія Галібаренко.
“Що стосується реакції на саму заявку, то я, звичайно, теж маю визнати, що консенсусу всередині Альянсу немає. І про це вже декілька разів говорив генеральний секретар НАТО Єнс Столтенберг. Більшість країн виходять не з того, що вони не підтримують нашого членства — просто вони говорять про те, що першою має бути перемога у війні. А лише потім має бути розгляд нашої заявки про членство. Тут є таке бачення, яке поділяють ключові партнери — Сполучені Штати Америки зокрема. Що нині завдання Альянсу - допомогти нам перемогти. А тоді вже після перемоги можемо починати обговорення заявки”, - сказала вона у відповідь на запитання, як триває процес інтеграції до Альянсу.
За словами голови Місії, наразі Україна має формувати певний пул держав в Організації, який буде підтримувати нашу країну, а також продовжувати проводити реформи.
“Якщо ми в певний момент зійдемося в точці, коли ми вже маємо, що показати з точки зору реформ. І відповідно ми ставимо питання на обговорення про нашу заявку — оце буде оптимальний момент, коли може бути ухвалене якесь реалістичне рішення”, - вважає Галібаренко.
Як повідомляв Укрінформ, 30 вересня минулого року Україна подала заявку на вступ до НАТО за пришвидшеною процедурою.