Міністр аграрної політики та продовольства Микола Сольський закликав Єврокомісію та міжнародних партнерів України продовжити дію спрощеного режиму експорту для вітчизняних товарів.

Як повідомляє кореспондент Укрінформу, про це він сказав на спільному засіданні уряду України і Європейської комісії.



"Для того, щоб витримати всі виклики та продовжувати діяльність українському агропромисловому комплексу необхідна ваша підтримка. Тому закликаємо міжнародних партнерів, перше - продовжити спрощений режим експорту", - заявив Сольський.



Він закликав Єврокомісію посилювати ініціативу "шляхи солідарності" у межах якої Україна та країни Європейського Союзу розвивають альтернативні шляхи для експорту української агропродукції.

Крім цього, Сольський закликав відреагувати на перешкоджання роботі "зернового коридору" та підтримувати ініціативу Grain from Ukraine.


Під час засідання міністр звернувся до міжнародних партнерів та Європейського Союзу із закликом підтримувати українських фермерів, зокрема приєднатися до програм Світового банку та International Finance Corporation (Міжнародної фінансової корпорації) з кредитування українських сільгосптоваровиробників.


Як повідомляв Укрінформ, українські аграрні асоціації наприкінці січня 2023 року звернулись до Комітету з питань сільського господарства та розвитку сільських територій Європарламенту, Ради з питань сільського господарства та риболовлі ЄС і організацій-членів Copa-Cogeca з проханням продовжити умови преференційної торгівлі між Україною і ЄС щонайменше до 2024 року.


У червні 2022 року Європейський Союз офіційно скасував усі мита і збори з українського експорту, що спрямовується на європейський ринок, аби допомогти відновленню українського бізнесу, який постраждав внаслідок російської агресії.


Також навесні 2022 року запрацювали «коридори солідарності» для експорту української сільськогосподарської та промислової продукції на європейський та світовий ринки в умовах, коли росія почала військову блокаду чорноморських портів України.