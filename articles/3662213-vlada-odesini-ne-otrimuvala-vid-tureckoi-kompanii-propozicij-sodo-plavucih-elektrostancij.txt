Влада Одеської області не отримувала жодних пропозицій від турецької компанії щодо розв'язання енергетичних проблем регіону за допомогою плавучих електростанцій.

Про це на брифінгу в Медіацентрі Україна – Укрінформ повідомив речник голови Одеської ОВА Сергій Братчук, відповідаючи на запитання кореспондента агентства.
"Треба з'ясовувати у цій компанії (Karpowership – ред.) щодо цієї ініціативи. Перемовин на регіональному рівні ніхто з нами не проводив, ніхто до нас не звертався. З іншого боку, ми розуміємо, що для початку це треба обговорювати на державному рівні, з відповідним профільним міністерством", – зазначив Братчук.
За його словами, в обласної військової адміністрації є лише та інформація, яка поширювалася засобами масової інформації, зокрема турецьким державним інформагентством "Анадолу".
Щодо ситуації з енергопостачанням в Одеській області речник зазначив, що вона залишається "найскладнішою з усіх областей". Влучання російських ракет 26 січня зруйнували енергетичні об'єкти, при тому, що в області не закінчилися ремонтні роботи на об'єктах, які постраждали від атаки 10 грудня минулого року.
Під час удару 26 січня особливо постраждали енергетичні об'єкти, які живлять Одесу і Одеський район. Тут вже кілька днів діють екстрені відключення. Трохи краща ситуація з електропостачанням в Ізмаїльському, Болградському, Білгород-Дністровському, Роздільнянському, Березівському і Подільському районах. Повернення до стабілізаційних графіків відключень, за словами енергетиків, можливе через кілька днів – не два і не три, а більше.
Аварійні бригади працюють цілодобово. Критична інфраструктура, така як водопостачання, водовідведення, великі котельні, медзаклади, наразі заживлена. Крім того, мешканці області мають змогу скористатися пунктами незламності – їх, як зазначив Братчук, відвідує до 4,5 тис. людей на добу.
Як повідомляв Укрінформ, за інформацією "Анадолу", турецька компанія Karpowership підписала меморандум про взаєморозуміння з українською національною компанією АТ "Енергетична компанія України" (ЕКУ) щодо реалізації проєкту енергопостачання за допомогою плавучих електростанцій потужністю 500 мегават, які зможуть задовольнити потреби в електроенергії 1 млн домогосподарств.
Одним із основних рішень є розміщення плавучих електростанцій у портах Молдови і Румунії та постачання електроенергії в українську мережу через ці країни. Karpowership і ЕКУ проведуть переговори з владою Румунії та Молдови щодо впровадження цього рішення.
Раніше йшлося про те, щоб силові кораблі були розміщені біля Одеси. Але оскільки немає жодних гарантій безпеки, було вирішено розглянути можливість постачання електроенергії через інші країни.