Завершився перший потік навчання програми «Розвивайте кар’єру з Google Cloud», за допомогою якої українці отримали знання та практичні навички роботи з хмарними технологіями. З 1 лютого стартує другий потік проєкту.

Про це повідомляє Укрінформ з посиланням на Міністерство цифрової трансформації у Телеграмі.
«Велика кількість українців вже отримали знання та практичні навички роботи з хмарними технологіями за підсумками першого потоку навчання за програмою «Розвивайте кар’єру з Google Cloud». Тепер зʼявляється ще більше можливостей для працевлаштування й розвитку IT в Україні – стартує другий потік програми», - йдеться у повідомленні.
Уточняється, що до кінця 2023 року Google планує навчити до 10 000 українців працювати з хмарними технологіями, що допоможе продовжувати цифрову трансформацію України та вивести її на новий рівень. Навчання буде з фокусом на Machine Learning та роботу з даними.
Учасники отримають 60 днів безоплатного доступу до всіх курсів на платформі Google Cloud Skills Boost; практичний досвід світового рівня; індивідуальні напрямки навчання; зустрічі з фахівцями щодо підготовки до міжнародної сертифікації Google Cloud та карʼєрними консультантами.
Також їм будуть надані безоплатні ваучери на сертифікаційний іспит Google Cloud за 12+ бейджів. Навчання розпочнеться вже 1 лютого. Зареєструватись можна за посиланням.
Як повідомлялось, у Давосі презентували поглиблену акселераційну програму Impact Business, в межах якої підтримку отримають 25 українських підприємств, що прагнуть зробити свій внесок у післявоєнне відновлення України.