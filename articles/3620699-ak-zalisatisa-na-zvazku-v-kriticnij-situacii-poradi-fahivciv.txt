В умовах відключень електроенергії важливо залишатися на зв'язку з близькими та рідними, а також із екстреними службами.

Як передає Укрінформ, відповідні рекомендації Державна служба спеціального зв'язку та захисту інформації оприлюднила у Фейсбуку.


Держспецзв'язку рекомендує обмежити споживання мобільного зв'язку до мінімуму:



використовуйте фіксовані мережі звʼязку завжди, якщо є така можливість – до речі, деякі укриття облаштовані мережею Wi-Fi;
за можливості відмовтесь від відео на користь текстових форматів;
віддавайте перевагу текстовим повідомленням перед дзвінками та відеодзвінками;
скоротіть всі розмови до мінімуму, адже, можливо, у цей самий час хтось намагається використати мережу, щоб викликати рятувальників або швидку;
встановіть обмеження трафіку в налаштуваннях застосунків, найменшу роздільну здатність в налаштуваннях відео на Youtube;
вимкніть режим автоматичного завантаження медіафайлів у месенджерах: Налаштування месенджера → Дані та сховище або Медіафайли → Вимкніть опцію «Фонове завантаження» / у розділі «Через мобільну мережу» вимкніть «Автозавантаження медіа»
якщо не працює мережа вашого оператора, скористайтесь національним роумінгом;
завантажте всю необхідну інформацію в памʼять смартфона або запишіть на папірці.



Окрім того, Держспецзв'язку радить:


Підписатися на канали та акаунти в соцмережах служб, які надають допомогу, в тому числі у конкретному регіоні: ДСНС, органи державної та місцевої влади тощо.


Заздалегідь установити на телефон месенджери, які працюють за принципом рації, щоб тримати звʼязок у разі, якщо зникне мережа. Радіус роботи таких застосунків залежить від покоління Bluetooth та перешкод для сигналу (до 60-100 м)
Домовтесь про використання одного додатку із сусідами, щоб бути на зв'язку, наприклад: Bridgefy (Android, iOS).
У відомстві також надали поради, як діяти в умовах, коли не працює мобільний інтернет.
Як повідомляв Укрінформ, унаслідок масованої ракетної атаки рф пошкоджено об'єкти енергетичної інфраструктури України, у всіх регіонах відбуваються аварійні відключення.