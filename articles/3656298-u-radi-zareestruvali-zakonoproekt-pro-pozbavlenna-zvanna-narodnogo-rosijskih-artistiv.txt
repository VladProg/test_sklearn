Народні депутати спільно з представниками Міністерства культури та інформаційної політики України розробили і зареєстрували у Верховній Раді законопроєкт щодо механізму позбавлення почесних звань іноземних та українських культурних діячів, у тому числі за державу зраду.

Про це заступник голови Комітету ВР з питань гуманітарної та інформаційної політики, заступник керівника парламентської фракції "Слуга народу" Євгенія Кравчук повідомила у Фейсбуці, передає Укрінформ.

"Goodbye, Кіркоров і Повалій! Разом з колегами-депутатами та Міністерством культури та інформаційної політики України розробили і зареєстрували законопроєкт, що позбавить почесних звань культурних діячів, які виявилися не гідними нашого визнання ("Про внесення змін до деяких законів України щодо уточнення порядку відзначення видатних заслуг у сфері культури" №8374).
Війна показала, хто є хто, а тому декому час попрощатися з почесними званнями та нагородами", – зазначила Кравчук.
За її словами, законопроєкт передбачає підстави для позбавлення нагород як іноземних громадян, так і українців. Серед підстав, зокрема, рішення суду про визнання особи винною у вчиненні тяжкого або особливо тяжкого злочину, у тому числі за статтею щодо державної зради; застосування до такої особи санкцій відповідно до Закону України "Про санкції".
Народний депутат уточнила, що разом із нагородою діячі втратять усі відповідні пільги.
У цьому контексті вона нагадала, що Президент України Володимир Зеленський 7 січня ввів у дію рішення Ради національної безпеки і оборони про персональні санкції щодо 119 публічних осіб, до яких увійшли російські артисти. Так, до санкційного списку потрапили співаки Стас П'єха, Ірина Алегрова, Філіп Кіркоров та інші. Окрім того, Кравчук зауважила, що раніше, у жовтні минулого року, під санкції потрапили українці – Ані Лорак, Таїсія Повалій та інші.
Наразі текст документа не оприлюднено на сайті парламенту.