Стрічки "Памфір" і "Цензорка" номіновані на нагороду Європейської кіноакадемії UROPEAN DISCOVERY – Prix FIPRESCI.

Як передає Укрінформ, про це повідомляє Держкіно.

Європейська кіноакадемія оголосила фільм "Памфір" режисера Дмитра Сухолиткого-Собчука одним із шести номінантів на EUROPEAN DISCOVERY – Prix FIPRESCI, нагороду, яка щорічно вручається в межах European Film Awards за найкращий дебютний повнометражний фільм.


"Це ще один вагомий привід заявити на міжнародній арені про силу українського духу", - прокоментував номінацію Сухолиткий-Собчук.


Номінації EUROPEAN DISCOVERY – Prix FIPRESCI були визначені комітетом, до складу якого входили члени правління EFA (Європейської кіноакадемії), а також представники FIPRESCI - Міжнародної федерації кінокритиків.


Переможці будуть оголошені під час 35-ї церемонії нагородження European Film Awards, яка відбудеться в Рейк’явіку (Ісландія) 10 грудня цього року.
Події фільму «Памфір» розгортаються на заході України напередодні традиційного карнавалу Маланки. Памфір повертається до своєї родини після тривалої відсутності. Коли його син влаштовує підпал у молитовному домі, герой змушений відновити зв’язок зі своїм неспокійним минулим. Щоб відплатити за провину сина, Памфір звертає на ризикований шлях з незворотніми наслідками.
Ще один номінант на нагороду Європейської кіноакадемії EUROPEAN DISCOVERY – Prix FIPRESCI — фільм "Цензорка" спільного виробництва України, Словаччини та Чехії.
Картина розповідає історію молодої жінки Лесі, засудженої до ув'язнення в одній із виправних установ Одеси. Вона щойно народила первістка і потрапила у світ, населений лише жінками: ув'язненими, медсестрами та наглядачками, жінками різного віку, дружинами та вдовами, дочками, сестрами, вагітними та жінками з дітьми. Якби не колір уніформи, іноді важко було б сказати, хто є хто.
"Цензорка" є дебютною повнометражною картиною словацького режисера Петера Керекеша, лауреата фестивалів у Берліні, Лейпцигу і Торонто.
Як повідомляв Укрінформ, оператор-постановник фільму "Памфір" Микита Кузьменко отримав нагороду Лондонського кінофестивалю Raindance - за кращу операторську роботу.
Головне фото: фільм "Цензорка"