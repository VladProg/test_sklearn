Голова спеціального комітету Європейського парламенту з іноземного втручання в усі демократичні процеси в ЄС Рафаель Глюксманн пропонує створити інформаційний Рамштайн.

Про це він заявив за підсумками візиту його делегації до Києва у Медіацентрі Україна — Укрінформ .
«Ми думаємо, що є Рамштайн стосовно оборони, який показав себе дуже ефективним, якщо говорити про постачання зброї і супротив, а нам потрібен інформаційний Рамштайн», - сказав Глюксманн.
Європарламентарій відзначив, що якщо майбутнє Європи дійсно на кону, тоді потрібно ще зробити багато речей: усунути прогалини в санкціях, зупинити трансляцію російської пропаганди європейськими мовниками.
Він також підкреслив, що на Глобальному півдні потрібен не той самий наратив, що і для європейців.
На його думку, треба доносити, що росія тут імперіаліст і колонізатор, а Україна насправді є героєм всіх колишніх колоній, які бажають бути вільними і незалежними.
«Ця лінія не була поширена на Глобальному півдні», - підсумував він.
Як повідомляв Укрінформ, міністр закордонних справ України Дмитро Кулеба заявляв, що жодні спроби представити надання міжнародної підтримки для України як причину для суперечностей між Заходом та країнами Півдня є помилковими.