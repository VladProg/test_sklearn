Народні депутати проголосували за звільнення учнів 11 класів від складання цьогорічної державної підсумкової атестації (ДПА), натомість запровадили національний мультипредметний тест (НМТ).

Як передає Укрінформ, про це міністр освіти і науки Сергій Шкарлет повідомив у Телеграмі.
За його словами, Верховна Рада підтримала урядовий законопроєкт, який визначає формат вступу у 2023 році. "За" проголосували 285 депутатів.
"Отже, учні 11-х класів звільняються від складання ДПА. Вступне випробування для здобуття вищої освіти проводитиметься у форматі НМТ", - зазначив Шкарлет.
НМТ включатиме завдання з трьох предметів. Два обов’язкові предмети: українська мова і математика. На вибір вступника один предмет: історія України, іноземна мова, біологія, фізика або хімія.
"Надважливо, що тестування відбуватиметься протягом одного дня. Безпека була, є і буде на першому місці. Дякую депутатам ВРУ, освітянам, батькам та усім, хто долучився до обговорення і підтримав це важливе рішення", - наголосив Шкарлет.
Як повідомляв Укрінформ, 11 січня набув чинності наказ МОН, згідно з яким учні 4 та 9 класів звільняються від проходження державної підсумкової атестації у 2022/2023 навчальному році.