У китайській компанії TikTok пообіцяли збільшити кількість безпекових функцій та розширити заходи перевірки фактів для боротьби у соцмережі з дезінформацією, зокрема стосовно російсько-української війни.

Як передає Укрінформ, про це повідомляє Reuters.

“Хоча ми пишаємося тим, що вперше надаємо такий рівень деталізації (наших планів — ред.), ми розуміємо, що попереду ще багато роботи. У найближчі місяці ми інвестуємо в низку ініціатив”, - зазначила директор публічної політики та відносин з урядом компанії Каролайн Грір.
Невдовзі TikTok збільшить кількість позначок “контрольовані державою медіа” у соцмережі, збільшить заходи проти дезінформації, пов’язаної з російсько-українською війною, а також розширить програму фактчекінгу в межах Європи.
Крім цього, Tik Tok планує посилити протидію дезінформації у рекламній політиці.
У компанії заявили, що за останні шість місяців був видалений 191 несанкціонований рекламний пост від політиків, про пандемію коронавірусу, про Голокост, про російсько-українську війну тощо.
Як повідомляв Укрінформ, сенатори Республіканської партії США 18 червня минулого року звернулись до директора TikTok Шоу Зі Чу з приводу російської пропаганди у контенті додатка.