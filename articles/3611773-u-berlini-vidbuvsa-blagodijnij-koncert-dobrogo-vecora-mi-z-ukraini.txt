Благодійний концерт «Доброго вечора, ми з України» відбувся у Берліні.

Як повідомляє кореспондент Укрінформу, виступали популярні українські виконавці Олександр Пономарьов, Сергій Бабкін, Потап, DZIDZIO, Alina Pash, Kola, а також комедійні артисти Наталя Гаріпова, Максим Коновал, Юрій Карагодин, Savyan.
«Пісні знають, підспівують. Прийшло багато людей, усі розуміють, що гроші, зібрані на концерті, підуть на наші ЗСУ, це зараз важливо», - зауважив у розмові з кореспондентом агентства Олександр Пономарьов.
Співак порівняв українців із бджолами: «нікого не чіпають, збирають мед доти, доки до них хтось не залізе; але ж якщо хтось залізе, вони всі піднімаються - і їм байдуже, якого розміру той, хто до них заліз».






Благодійний концерт у Берліні «Доброго вечора, ми з України» / Фото: Ольга Танасійчук































На переконання артиста, якщо кожен українець у світі щось зробить для ЗСУ, ми вистоїмо. «Треба бути бджолами, які збирають мед. Щоби всі знали, що українці – поважна нація, яка може себе боронити, яка має велике майбутнє», - сказав він.
Своєю чергою Михайло Хома (DZIDZIO) зауважив, що Україна є мотивацією для всього світу, символом Перемоги. «Маленький вогонь з України запалить увесь світ як приклад того, що треба боротися за своє право на життя, на культуру, традицію, свою мову», - переконаний артист.

За його словами, Бог обрав Україну головним героєм, щоби «показати, як він поборе того великого диявола, адже головний герой у всіх історіях - той найменший, це закон драматургії – менший перемагає сильнішого».
Співак також наголосив, що ця війна стосується кожного, тому не можна сумніватися і не можна дозволяти собі втомитися від війни.
Гасло концерту - «Допомогти своїй Країні та своїм Людям!». Кошти від продажу квитків, проведеного під час концерту аукціону та зібрані пожертви будуть передані на потреби ЗСУ.