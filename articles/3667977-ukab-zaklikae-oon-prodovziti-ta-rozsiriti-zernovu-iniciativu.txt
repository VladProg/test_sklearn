Український клуб аграрного бізнесу закликає ООН стабілізувати, продовжити та розширити «зернову ініціативу», в межах якої Україна експортує аграрну продукцію з морських портів Одеської області.

Як передає Укрінформ, про це повідомляє пресслужба асоціації.


Зазначається, що для забезпечення безперервної та повноцінної діяльності «Чорноморської зернової ініціативи» УКАБ закликає ООН вжити заходів для забезпечення стабільної та своєчасної роботи інспекторів/представників комісії, які діють при Спільному координаційному центрі, для прискорення руху суден з українським зерном та ліквідації черги у Босфорі.


В асоціації закликають підтримати продовження ініціативи щонайменше на один рік з автоматичним продовженням на такі ж періоди, якщо одна сторона не повідомить іншу про намір припинити або змінити ініціативу.


Крім цього, потрібно включити Миколаївський морський порт і спеціалізований морський порт «Ольвія» до ініціативи та розширити номенклатуру товарів за рахунок включення металопродукції та залізорудної сировини для експорту через українські морпорти.


В асоціації наголошують, що українські порти наразі вимушені працювати лише на півсили: зменшився обсяг флоту, який заходить у порти під завантаження, а обсяг експорту скоротився до 3 млн т на місяць. Основна причина – цілеспрямований саботаж російською стороною перевірок суден у Босфорі. Наразі 117 суден очікують на перевірку. Середній час очікування становить від 2 до 5 тижнів, що також призводить до збитків вантажовласників.


В УКАБ підкреслюють, що стабільна робота Чорноморської зернової ініціативи є важливою для забезпечення міжнародних ланцюгів постачання продовольства та глобальної продовольчої безпеки, оскільки вантажі з українським зерном також вирушають до країн Африки та країн з високим ризиком голоду, таких як Ефіопія, Ємен, Афганістан та ін.


Як повідомляв Укрінформ, у Стамбулі 17 листопада 2022 року Україна, Організація Об‘єднаних Націй і Туреччина домовились про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до середини березня 2023 року.


За 6 місяців дії угоди (з 1 серпня 2022 року по 31 січня 2023 року) Україна експортувала 19 млн т агропродукції через морські порти.