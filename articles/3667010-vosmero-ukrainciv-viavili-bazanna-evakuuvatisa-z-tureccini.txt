До посольства України в Туреччині звернулися чотири особи, які потребують житла, і вісім осіб, які хочуть евакуюватися з регіону Газіантеп.

Про це повідомив посол України в Туреччині Василь Боднар в ефірі телемарафону «Єдині новини», передає Укрінформ.

«До нас звернулися чотири особи, які потребують житла, і вісім осіб, які хочуть евакуюватися з регіону Газіантеп. Зараз ми працюємо над тим, щоб відправити нашого консула, а також, щоб організувати транспорт для їх можливої евакуації в найкоротший термін», - сказав посол.
Боднар поінформував, що, крім того, очікується прибуття двох українських літаків із рятувальниками, які мають бути розміщені в цьому регіоні.
Як повідомлялося, за інформацією МЗС, турецька сторона повідомила про ймовірну загибель двох українців, посольство України перевіряє інформацію та встановлює особи загиблих.
6 лютого на південному сході Туреччини сталося два землетруси: в районі Пазарджик провінції Кахраманмараш - магнітудою 7,7 та в районі Ельбістан тієї ж провінції - 7,6 бала за шкалою Ріхтера.
За останніми даними, кількість загиблих унаслідок землетрусу в Туреччині сягнула 3432, поранень зазнали 21 103 особи.