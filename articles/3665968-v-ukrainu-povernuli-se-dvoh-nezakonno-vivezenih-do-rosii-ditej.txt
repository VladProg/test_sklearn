За сприяння Міністерства з питань реінтеграції тимчасово окупованих територій в Україну вдалося повернути ще двох дітей, незаконно вивезених на територію російської федерації.

Як передає Укрінформ, про це повідомляє Мінреінтеграції.

Так, ідеться про дівчат віком 13 і 15 років, які разом із мамою були депортовані з Луганської області до Рязані. У росії мама померла, а діти потрапили в сиротинець.

Як повідомили в Мінреінтеграції, до відомства звернулася старша сестра дівчат, яка зі своєю сім’єю встигла евакуюватися у Волинську область. Усі разом пройшли шлях від оформлення опіки над дітьми до їхнього повернення на батьківщину.
Міністерство висловило подяку за допомогу благодійній організації «СОС Дитячі містечка в Україні», Державній прикордонній службі України, а також Службі у справах дітей Колківської селищної ради (Волинська область).
«Злагоджена робота тривала близько півтора місяця. І ось нарешті чергова, але вкрай важлива для нашої держави перемога: українські діти мають бути в Україні. Дівчата возз’єднались з родиною і перебувають у цілковитій безпеці. Вони огорнуті теплом та турботою рідних людей», – зазначили в міністерстві.
За даними Мінреінтеграції, станом на сьогодні сім’я перебуває у Волинській області.
Як повідомляв Укрінформ, за даними Національного інформаційного бюро, від початку повномасштабної війни на територію рф з України вивезені понад 14 тисяч дітей, з них повернути вдалося 126.