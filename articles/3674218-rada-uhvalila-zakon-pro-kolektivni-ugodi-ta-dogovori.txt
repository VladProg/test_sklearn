Верховна Рада прийняла в цілому 23 лютого євроінтеграційний законопроєкт “Про колективні угоди та договори”, який спрямований на осучаснення регулювання у сфері трудових відносин.

Про це повідомляє Укрінформ з посиланням на пресслужбу Міністерства економіки.
«Новий закон наблизить українське законодавство у сфері колективно-договірного регулювання трудових відносин до європейського. Наймані працівники та роботодавці отримають більш сучасні та дієві інструменти для ведення соціального діалогу. Окрім того, законодавчі новації надають нові можливості сторонам колективних угод для захисту своїх інтересів», - зазначила заступниця міністра економіки України Тетяна Бережна.
За її словами, документ спрямований на розширення суб’єктного складу сторін колективних переговорів, що дозволить залучити до соціального діалогу і новостворені профспілки.
На галузевому рівні в колективних переговорах зможуть брати участь нерепрезентативні представники, які укладають галузеві угоди обмеженої дії. На рівні підприємства, установи чи організації – право на укладення матимуть всі працівники і роботодавці, зокрема фізичні особи.
Закон також визначає порядок застосування роботодавцем умов колективних угод у випадках, коли він зобов’язаний враховувати положення угод різного рівня, та встановлює взаємозв’язок між нормами колективних угод галузевого і територіального рівня.
Крім того, передбачено можливість призупинення й зупинення дії окремих положень колективних угод і договорів – за згодою сторін та у разі настання форс-мажорних обставин (перелік яких зазначено в договорі), а також можливість приєднатись до сторін угод і договорів нових суб'єктів.
У міністерстві додали, що ухвалений закон «Про колективні угоди та договори» узгоджується з положеннями Європейської соціальної хартії, а також директив 23 та 533 ЄС. У процесі розробки він був узгоджений сторонами соціального діалогу та експертами Міжнародної організації праці.