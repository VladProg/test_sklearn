Європейський Союз рішуче засуджує прийняті вчора рішення російської влади, спрямовані проти незалежного російського медіа «Медуза» та проти правозахисного московського Центру Сахарова.

Як повідомляє Укрінформ, про це йдеться у заяві Високого представника ЄС, яка оприлюднена сьогодні на сайті Європейської служби зовнішніх дій.
«Європейський Союз рішуче засуджує прийняте у четвер рішення російської влади зарахувати незалежне видання Медуза до переліку «небажаних організацій». Це є ще однією серйозною та політично мотивованою атакою на свободу преси в росії. Вона демонструє, що для російської влади недостатньо поширювати інформаційні маніпуляції щодо російської війни проти України, вони хочуть також утримати незалежні медіа від надання російській аудиторії будь-якого доступу до фактичної інформації про цю війну», - йдеться у документі.
Високий представник ЄС зауважив, що це рішення, поряд із нещодавнім вердиктом відділу нерухомості московської мерії зупинити оренду приміщень, в яких знаходиться московський Центр Сахарова, є ознакою «темних днів» для громадянського суспільства росії та падіння кремля до нового рівня у «бульдозерному» подавленні прав та свобод громадян росії. Агресія російської влади проти України супроводжується продовженням та посиленням репресій проти власного російського населення.
«Ми закликаємо російську владу скасувати поточне законодавство про так звані «небажані організації» за «іноземних агентів», які важко обмежують свободу зібрань та думок, та привести російське законодавство у відповідність із міжнародними зобов’язаннями росії. ЄС стоїть поряд із російськими незалежними медіа, громадянським суспільством та правозахисниками, які, незважаючи на поглиблення утисків в росії, продовжують захищати права людини та боротися проти авторитаризму та війни», - наголошується у заяві Високого представника ЄС.
Як повідомляв Укрінформ, генеральна прокуратура рф ухвалила рішення про визнання небажаною на території російської федерації діяльності іноземної неурядової організації SIA «Medusa Project». У квітні 2021 року російська влада вже оголосила Медузу іноземним агентом».
На цьому ж тижні, за повідомленнями ЗМІ, московська мерія прийняла рішення виселити з приміщень Центр Сахарова , який ця організація орендувала у міста з початку 90-х років минуло століття. Таке рішення московських чиновників стало прямим наслідком застосування проти відомого правозахисного центру російського закону про «іноземних агентів».