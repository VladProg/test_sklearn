Дружина Президента України Олена Зеленська спільно з міністром культури та інформаційної політики Олександром Ткаченком провели зустріч з президенткою Лувру Лоранс де Кар та домовилися про співпрацю.

Про це Ткаченко написав у Телеграмі, передає Укрінформ
"Сьогодні разом з Першою леді Оленою Зеленською зустрілись з Президенткою музею Лоранс де Кар та домовились про співпрацю. Не варто пояснювати значення для нас підтримки та сталих зв'язків з таким титаном музейного світу як Лувр", - зазначив Ткаченко.
Він зауважив, що наразі у Луврі немає аудіогідів російською мовою. "Проте - буде українською. Мова мистецтва та культури - універсальна. Мова українська - має бути серед загальнодоступних мов цивілізованого світу", - повідомив Ткаченко.

Він повідомив також, що сьогодні було підписано відповідний меморандум між Лувром, МКІП та посольством України у Франції.

Окрім того, меморандум включає пункт про розширення співпраці та багаторівневих партнерських проєктів Лувру з музеями України, що включатиме програми наукового аналізу, організації тимчасової виставки в Луврі та публікацію наукового дослідження, присвяченого українському мистецтву.
Як повідомляв Укрінформ, дружина Президента України Олена Зеленська спільно з міністром культури та інформаційної політики Олександром Ткаченком презентували у Парижі проєкт Ukraine. Out of blackout.
Фото: Tkachenko.UA, Telegram