Дружина Президента Олена Зеленська у Португалії відвідала національний стенд України на Web Summit - найбільшій щорічній європейській технологічній конференції.

Про це повідомляє пресслужба ОП, передає Укрінформ.
Перша леді відзначила масштабність та інтерактивність українського павільйону.
«Тут весь час події: презентації, лекції, пітчі українських стартапів і компаній. Усі вони доводять: саме зараз час вкладати в українські ІТ. Бо перемогу України у війні поряд із людьми забезпечують саме сучасні технології», – переконана Зеленська.

Разом з першою леді був присутній віцепрем'єр-міністр – міністр цифрової трансформації Михайло Федоров.
За його словами, цьогоріч експорт комп’ютерних послуг в Україні зріс на 23% проти попереднього року, українські ІТ-компанії залучили $350 млн інвестицій. ІТ-сектор сьогодні виконує два ключових завдання: забезпечує регулярні валютні надходження та сплачує податки.

За даними ОП, попри війну, Україна представлена найбільшою в історії делегацією, до складу якої увійшли представники фондів, ІТ-компаній, державних установ, а також понад 70 провідних українських стартапів.

Зазначається, що цьогоріч саміт зібрав понад 70 тисяч відвідувачів та 900 спікерів, серед яких представники найбільших компаній світу: Apple, Google, Amazon, OpenSea, Microsoft тощо.

Як повідомляв Укрінформ, 2 листопада Олена Зеленська відкрила в Лісабоні найбільшу європейську технологічну конференцію Web Summit 2022, під час якої закликала IT-фахівців з усього світу допомагати Україні.
Фото, відео: ОП