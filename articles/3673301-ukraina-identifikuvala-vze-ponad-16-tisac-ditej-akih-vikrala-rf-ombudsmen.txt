Наразі вже ідентифіковано 16 226 дітей, яких викрала росія з окупованих територій України.

Як передає власний кореспондент Укрінформу, про це розповіла у вівторок уповноважена Президента України з прав дитини Дар'я Герасимчук під час зустрічі з представникам української громади у Нью-Йорку.
При цьому вона зауважила, що реальна кількість насильно вивезених у рф дітей сягає сотень тисяч. Повернути вдалося всього 307 дітей.
За її словами, на сьогодні встановлено, що російськими військами вбито 461 дитину, поранено – 920.
«За час війни я зненавиділа ранки, бо й саме вранці отримую дані про загиблих і поранених дітей», – сказала вона, зазначивши, що даних з окупованих територій немає, а в міру визволення відкриваються нові масові поховання.
Загалом, зазначила вона, в Україні так чи інакше постраждали всі понад 7,5 млн дітей, які проживали на момент початку повномасштабного вторгнення.
Герасимчук прибула до Нью-Йорка для виступу на заході високого рівня «Грубі порушення прав людини, спричинені агресією проти України», який відбудеться 22 лютого у штаб-квартирі ООН.