Канадський стартап LoopX.ai розробив робота GoosEx, який доставлятиме їжу студентам на території кампусу Університету Ватерлоо.

Як передає Укрінформ, про це повідомляє CTV News.

LoopX.ai створив цього робота, щоб продемонструвати свою технологію та здатність справлятися з несприятливими погодними умовами в Канаді.
«Ми хочемо використовувати нашу автономну техніку, щоб зменшити витрати, і використовувати робота, щоб зменшити викиди вуглецю», — сказав Чао Юй, засновник і генеральний директор LoopX.ai.
«Він оснащений набором датчиків, які можуть працювати за несприятливих погодних умов», — додав Яодон Цуй, директор з інновацій в LoopX.ai.
У компанії заявили, що інші роботи-кур'єри зазвичай не можуть впоратися з тим, коли бачать сніг, але GoosEx здатний розпізнати його та проїхати по ньому.
Зазначається, що клієнти в радіусі трьох кілометрів можуть розмістити онлайн-замовлення та отримати у відповідь код. Потім їжа завантажується в ізольований відсік робота, і він починає їхати до місця призначення, як правило, протягом пів години.
Коли GoosEx доїжджає, клієнти вводять код, і двері робота відчиняються.
Якщо GoosEx натрапить на перешкоду, він об'їде її і продовжить свій шлях доставки.
Проте якщо апарат натрапляє на щось, що не може об'їхати, він передає повідомлення групі дистанційного керування, яка може повернути його на правильний шлях.
Розробники робота стверджують, що ця технологія може допомогти зменшити навантаження на компанії доставки.
Як повідомляв Укрінформ, SK Telecom, найбільший мобільний оператор Південної Кореї, заявив про запуск надання послуг роботом-кавоваром у співпраці з місцевим виробником роботів Doosan Robotics Co.