Адміністрація президента США Джо Байдена планує цього тижня внести Yangtze Memory Technologies і ще понад 30 інших китайських компаній у «чорний список», що заборонить торгівлю суб’єктів США з цими компаніями.

Як передає Укрінформ, про це повідомляє Bloomberg.
Зазначається, що американським компаніям буде заборонено продавати технології компаніям зі списку, якщо вони не мають спеціальної експортної ліцензії.
Речник МЗС Китаю Ван Веньбінь заявив на брифінгу у середу, що США «політизували та озброїли економічне співробітництво». Він додав, що дії Вашингтона порушили ланцюги поставок. За його словами, Китай вживатиме заходів для захисту прав своїх компаній.
У жовтні адміністрація Байдена оприлюднила широкий список обмежень щодо можливості Китаю купувати напівпровідники та обладнання для виробництва мікросхем, включивши Yangtze Memory та інші компанії до списку для подальшої перевірки.
Крім того, міністерство торгівлі США внесло 31 компанію КНР, включно з YMTC, до списку так званих неперевірених імпортерів американської продукції (Unverified List, UVL). Протягом 60 днів компанії мали довести, що їхня діяльність не загрожує національній безпеці США.
Компанія Yangtze Memory, розташована в Ухані, є найбільшим в Китаї виробником напівпровідників 3D NAND, що виробляє мікросхеми пам’яті, які входять до смартфонів та інших комп’ютерних пристроїв, конкуруючи з такими компаніями, як Samsung Electronics Co. Фірма вела переговори щодо постачання Apple Inc., що стало б значним кроком для технологічної індустрії Китаю, однак переговори було відкладено.