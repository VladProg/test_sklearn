Президент Польщі Анджей Дуда сподівається, що після завершення війни росії проти України Київ і Варшава можуть створити військовий союз.

Про це польський лідер заявив в інтерв’ю Укрінформу, відповідаючи на запитання, чи він бачить можливість військового союзу між Україною і Польщею чи у ширшій групі країн.
“Я не тільки бачу таку можливість, я на це сподіваюся”, - підкреслив Дуда.
Він висловив сподівання, що дружба, яка зав’язалася між Україною і Польщею, “стане дружбою на століття”.
“Я би дуже цього хотів. Я сподіваюся, що Україна в майбутньому стане частиною НАТО”, - резюмував польський лідер.
Як повідомлялося, після початку повномасштабного вторгнення росії в Україну Польща стала головним логістичним хабом щодо постачання Україні військової та гуманітарної допомоги, Варшава сама надає Києву велику кількість озброєння і військової техніки.