З лютого 2022 року в Україні працює спеціальний правовий режим Дія.City, розроблений для розвитку IT-галузі. За більш ніж рік роботи до нього доєдналася 451 компанія, сплативши торік близько $100 млн податків.

Про це повідомив віцепрем'єр-міністр – міністр цифрової трансформації Михайло Федоров у Телеграмі, передає Укрінформ.
«Дія.City сьогодні — це 451 резидент. Майже кожна п’ята IT-компанія України створює та розвиває тут. Від стартапів до технологічних гігантів, від аутсорсерів до high tech. Найкраща податкова система Європи, що працює як на компанії, так і на державу. Минулого року резиденти сплатили близько $100 млн податків», - зазначив він.

Федоров уточнив, що зараз міністерство фокусує зусилля на створенні максимально вигідних умов для розвитку і масштабування military-tech компаній, які розробляють високотехнологічні продукти для ЗСУ. Адже це важливий внесок у майбутню перемогу.
«Дякую всім резидентам за те, що продовжують системно працювати, допомагати армії, створювати нові робочі місця та сприяти розвитку цифрової економіки України», - додав очільник українського міністерства.
Як повідомляв Укрінформ, за результатами 2022 року ІТ-індустрія забезпечила валютні надходження до української економіки у 7,34 млрд дол. Обсяг експорту збільшився на 400 млн дол. порівняно з 2021 роком.