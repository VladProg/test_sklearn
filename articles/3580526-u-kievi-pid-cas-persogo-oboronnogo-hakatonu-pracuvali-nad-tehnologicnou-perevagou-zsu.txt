Учаснки першого оборонного хакатону IDI Camp працювали над іноваційними розробками, які допоможуть Збройним силам України здобути технологічну перевагу над ворогом.

Як передає Укрінформ, про це державний концерн «Укроборонпром» повідомляє у Телеграмі.
200 учасників, 50 команд і 10 найкращих проєктів – такими є підсумки першого оборонного хакатону IDI Camp, який відбувся у Києві 23-25 вересня за підтримки Укроборонпрому.
«Упродовж трьох днів фахівці з ІТ, інженери та конструктори спільно з військовими працювали над інноваційними рішеннями, які допоможуть здобути Збройним силам України технологічну перевагу над ворогом. Йдеться про системи відволікання та психологічного впливу, електромагнітну зброю, обстеження та пошук мін і вибухонебезпечних предметів, БПЛА, протидію ворожим засобам РЕБ, мобільні радіолокаційні станції тощо», - ідеться у повідомленні.
Експертну і менторську підтримку під час форуму для розробників командам надавали представники Укроборонпрому, Генерального штабу ЗСУ, Центрального науково-дослідного інституту озброєння та військової техніки ЗСУ, а також військові, які спеціально приїхали з передової.
Київська школа економіки навчила учасників презентувати стартапи потенційним інвесторам.
«Цей захід особливий, тому що відбувається під час війни. Тому ми сьогодні маємо розробляти те, що вже завтра може бути прийнято на озброєння ЗСУ і допомагати українським військовим визволяти наші міста. Ви інвестуєте зараз свої знання, таланти, працю та час у майбутню перемогу над ворогом – і ми разом з армійцями маємо посприяти тому, щоб якомога скоріше втілити у життя найкращі інновації», – наголосив генеральний директор Укроборонпрому Юрій Гусєв.
Загальний призовий фонд становив 25 тисяч доларів. Гранти отримали 10 проєктів. За перше місце – 4 тисячі доларів, за друге – 1000 доларів.
Як повідомляв Укрінформ, Укроборонпром та одна із країн НАТО уклали договір на будівництво заводу з виробництва боєприпасів.
Фото: Укроборонпром