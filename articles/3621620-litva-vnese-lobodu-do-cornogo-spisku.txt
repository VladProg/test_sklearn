Популярна в росії українська співачка Світлана Лобода, яка планувала концертний тур великими литовськими містами, буде додана до списку небажаних осіб у Литві.

Як передає Укрінформ, про це повідомляє національний мовник LRT.
"Після консультації з нашими українськими партнерами ми додаємо співачку до списку персон нон грата", - сказала прессекретарка глави литовського МЗС Пауліна Левицькіте.
У свою чергу, міністр культури Сімонас Кайріс нагадав, що співачка є громадянкою України, яка нині проживає в Латвії, тому на відміну від російських артистів, на неї не поширюються автоматичні заборони на в'їзд до країни.
За словами Кайріса, позиція співачки щодо росії незрозуміла. Водночас він підкреслив, що в Латвії організатори деяких заходів самі скасували виступи Лободи, і закликав представників цього бізнесу в Литві наслідувати приклад своїх колег, коли виникають сумніви стосовно виконавців до російської агресії.
Одна з найпопулярніших у росії поп-співачок останніх років, наприкінці листопада та на початку грудня планувала чотири концерти у Литві: у Паневежисі, Шяуляї, Клайпеді та Вільнюсі.
Як повідомлялося, співачка активно виступає у росії з моменту окупації Криму, а 2015 року вона співала на заході на честь перемоги Радянського Союзу у Другій світовій війні 9 травня.
Після початку повномасштабного вторгнення в Україну співачка вирушила на Захід, щоб виступити на благодійному заході у Латвії на підтримку України у лютому цього року, але їй не дозволили це зробити.