Станом на сьогодні ніщо не вказує на те, що під час візиту президента США Джо Байдена до Польщі, ймовірно, наприкінці лютого, відбудеться зустріч президентів Польщі, США та України.

Про це в ефірі радіо RMF заявив голова комісії Сейму Польщі у закордонних справах Радослав Фогель, передає Укрінформ.


“Наразі ніщо на це не вказує (на зустріч трьох президентів – ред.). Треба чесно сказати: якщо б це мало статися, то ми б зараз про це не говорили”, - зазначив Фогель.


Від візиту Байдена до Польщі політик сподівається більшої участі США й союзників у військовій допомозі Україні, що дозволить швидше завершити цю війну.


“Адже багато осіб, також на Капітолії, кажуть, що стратегія “крапля за краплею: десь дамо танки, а десь щось інше”, загалом лише продовжує війну”, - підкреслив польський політик.


На його думку, під час візиту Байдена багато розмов буде присвячено липневому саміту НАТО у Вільнюсі, а також зміцненню східного флангу Альянсу.


Як очікується, президент США приїде до Польщі наприкінці лютого, орієнтовно у період першої річниці російської агресії проти України. Планується, що він відвідає Варшаву і Жешув.


Президент України Володимир Зеленський нещодавно заявив, що його не запрошували на зустріч із Байденом до Польщі.