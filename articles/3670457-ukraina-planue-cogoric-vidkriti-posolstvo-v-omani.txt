Однією з десяти країн, де Україна планує цього року відкрити нові посольства, буде Султанат Оман.

Про це заявив спеціальний представник України з питань Близького Сходу та Африки Максим Субх на науково-методологічному семінарі "Головні тенденції розвитку сучасної геополітичної ситуації на Близькому Сході у контексті пріоритетних завдань зовнішньої політики України", повідомляє кореспондент Укрінформу.

"Нещодавно Президент оголосив про намір відкрити десять нових посольств на території Африки... Але одне з них буде відкриватися у країні Ради співробітництва арабських держав Перської затоки, конкретно - це Султанат Оман", - сказав Субх.
Він зазначив, що товарообіг України з цією країною у 2020-2021 році зріс удвічі, водночас значно розширився наш експорт. Окрім того, за словами спецпредставника України, Оман є дуже ефективним медіатором різних процесів і переговорів, які відбуваються на території Султанату.
"Конфігурація зовнішньополітичної діяльності Оману є унікальною для цього регіону: країна, перебуваючи одночасно у декількох регіональних і міжрегіональних об'єднаннях, підтримує рівні і відкриті відносини з усіма сусідніми країнами. Це стосується й Ірану, і країн Затоки, і відносин з Єменом, де ситуація вкрай напружена, і з іншими країнами. Тому цим рішенням Україна показує, що вона не буде "пасти задніх" і не буде подавати себе як країну, яка лише потерпає від війни і волає про допомогу. Україна робить кроки вперед", - наголосив дипломат.
Як повідомлялося, Президент Володимир Зеленський під час виступу на Конференції послів України 23 грудня минулого року заявив, що вже визначені десять держав, де будуть відкриті нові посольства України в Африці.
Султанат Оман — держава у Південно-Західній Азії, на південному сході Аравійського півострова. Межує з Саудівською Аравією, ОАЕ і Єменом. Оман є членом ООН, Ліги арабських держав і Ради співробітництва арабських держав Перської затоки.