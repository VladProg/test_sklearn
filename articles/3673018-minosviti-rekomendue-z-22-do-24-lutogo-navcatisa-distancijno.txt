Міністр освіти і науки Сергій Шкарлет рекомендує здійснювати освітній процес в закладах освіти з 22 до 24 лютого в дистанційному форматі.

Як передає Укрінформ про це Міністерство освіти і науки повідомляє у Телеграмі.
​”Сьогодні, 21 лютого 2023 року, міністр освіти і науки України Сергій Шкарлет з метою убезпечення життя і здоров'я всіх учасників освітнього процесу, як превентивний захід перед річницею початку повномасштабної війни росії проти України, звернувся до начальників Київської міської військової адміністрації та ОВА, керівників закладів освіти з рекомендацією здійснювати освітній процес в закладах освіти з 22 до 24 лютого 2023 року в дистанційному форматі”, - ідеться в повідомленні.
Шкарлет зауважив, що “наближається дата, яка принесла страшне горе на українську землю. День, який поділив наше життя на “до” і “після”. Повномасштабне жорстоке військове вторгнення російської федерації розпочалося 24 лютого 2022 року. Відтоді щодня гинуть українські захисники, цивільне населення.
Ворог цілить по житлових будинках, школах, лікарнях, музеях. російські військові та їхні найманці нехтують нормами міжнародного гуманітарного права, для них не існує заборон щодо застосування зброї.
Внаслідок агресії рф станом на 21 лютого пошкоджено 3 128 закладів освіти, з яких 441 – вщент зруйновано. Від рук загарбників загинула 461 дитина, 926 – отримали поранення.
Як повідомляв Укрінформ, у Повітряних силах не виключають ворожих атак 23-24 лютого у декілька хвиль. У ці дати можна очікувати від ворога посилення активності.