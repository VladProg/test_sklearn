У Херсоні попрощалися з диригентом Юрієм Керпатенком, якого окупанти розстріляли 13 жовтня у власній домівці за відмову в співпраці.

Як передає Укрінформ, про це в Телеграм повідомляє Херсонська міська рада.
“Рідні, колеги, знайомі та небайдужі херсонці прийшли віддати шану та провести в останню путь диригента обласної філармонії Юрія Керпатенка. Він до останнього лишався в Херсоні.
Окупанти пропонували музиканту організувати свято до Дня музики, аби зробити картинку про нібито щасливе життя з росією. Але пан Юрій відмовився співпрацювати з ворогом.

Російські солдати розстріляли диригента у власній домівці в Херсоні”, - йдеться в повідомленні.
Галина Лугова від імені Херсонської міської військової адміністрації висловлює щирі співчуття рідним і близьким пана Юрія. Іменем відомого диригента згодом буде названий сквер, де лунатиме музика, якою жив наш незламний земляк.
Довідково. Юрій Керпатенко був випускником Херсонського музичного училища, а у 2004 році закінчив диригентський факультет Київської національної академії музики імені П. Чайковського. Працював в обласному театрі ім. Куліша, потім став диригентом оркестру обласної філармонії.