Міністр закордонних справ Великої Британії Джеймс Клеверлі закликав світ ніколи більше не допускати, аби Україна була вразливою для російського нападу.

Як передає власний кореспондент Укрінформу у Нью-Йорку, про це він заявив на засіданні Радбезу ООН з нагоди річниці війни.
«Ми ніколи не повинні допускати, аби Україна знову залишилася вразливою для нападу. Ми повинні переконатися, що Україна – у безпеці й економічно життєздатна», – сказав міністр.
Британія пишається тим, що є одним з організаторів конференції з відновлення України, що має пройти в Лондоні у червні цього року, додав він.
Клеверлі наголосив, що війна має закінчитися перемогою України і встановленням тривалого миру, заснованого на Статуті ООН. За його словами, підтримка України «не обмежена і ніколи не буде обмежена в часі».
«Наш захист Статуту ООН не обмежений і ніколи не буде обмежений у часі. Ми дотримаємося обіцянок, які дали Статуту ООН і українському народові, і надаватимемо українцям необхідну допомогу стільки, скільки буде потрібно, доки Україна не переможе, доки не будуть відновлені її суверенітет і територіальна цілісність», – сказав міністр.
Він зазначив, що агресія проти України провалюється, і через «безнадійні амбіції» путіна щоденно гинуть близько восьми сотень російських військових.
При цьому путін вдається до «всіх брудних насильницьких інструментів, наявних у його розпорядженні», зокрема до перешкоджання поставкам зерна та енергоносіїв, погроз ескалацією, отруйної дезінформації та кібератак, зазначив Клеверлі.
«Ми повинні визнати, що ці речі є ознакою слабкості, а не сили», – зауважив він.
Як повідомлялося, у п’ятницю у Нью-Йорку у Раді Безпеки ООН проходять дебати міністерського рівня, присвячені річниці російського вторгнення в Україну.