Президент Володимир Зеленський наголошує, що російське керівництво вже спілкується як терористи, але терористи носять маски, тоді як росіяни своїх облич не приховують.

Про це він заявив під час спільної з Прем`єр-міністром Італії Джорджою Мелоні пресконференції у Києві, повідомляє кореспондент Укрінформ.
"Що стосується, чи готуються вони (росіяни - ред.) до випробувань (ядерної зброї - ред.)... Ця людина (путін - ред.) спочатку прийняла рішення, що будуть якісь залякування, а потім це пов'язали з якимись меседжами від США тощо. Мені здається, це постійно відбувається, серйозно вже на них не звертають увагу. На жаль, вони (росіяни - ред.) вже спілкуються як терористи але різниця тільки, що терористи в масках, а ці навіть не приховують своїх облич", - відповів Зеленський на запитання щодо загрози застосування ядерної зброї росією чи проведення нею провокацій біля ядерних об'єктів.
Як повідомлялося, у вівторок з першим візитом в Україні перебуває Прем`єр-міністр Італії Джорджа Мелоні.
Очільник росії владімір путін у зверненні до федеральних зборів рф 21 лютого заявив, що росія призупиняє участь у договорі про стратегічні наступальні озброєння, тобто про обмеження ядерних озброєнь рф та США.