Міністр закордонних справ Дмитро Кулеба заявив, що задоволений якістю сьогоднішньої розмови із главою МЗС Ізраїлю Елі Коеном, яка закладає серйозний фундамент для відносин між країнами, а решта залежатиме від подальших рішень ізраїльської сторони.

Про це Кулеба сказав на спільному з ізраїльським колегою брифінгу в Києві, повідомляє кореспондент Укрінформу.
"Я задоволений сьогоднішньою зустріччю, я задоволений якістю нашої розмови. Я задоволений, що після нашої телефонної розмови Елі приїхав до Києва навіть швидше, ніж обіцяв мені по телефону. Я думаю, що сьогодні ми закладаємо дуже серйозний фундамент, але чи буде побудована на цьому фундаменті повноцінна будівля, залежатиме, безумовно, від подальших рішень, які будуть ухвалюватися, або не будуть ухвалюватися", - сказав міністр.
Глава української дипломатії додав, що Україна дуже хоче дружити з ізраїльським народом і зміцнювати двосторонні відносини. "Я казав це завжди публічно, сказав сьогодні Елі і повторю зараз: немає жодної об'єктивної причини, чому Ізраїль і Україна не повинні стояти пліч-о-пліч один з одним сьогодні, завтра і завжди", - акцентував очільник МЗС.
Він подякував уряду Ізраїлю за гуманітарні ініціативи, а ізраїльському бізнесу і громадянам - за надану Україні підтримку.
За словами Кулеби, він також наголосив під час сьогоднішнього спілкування, що хоча гуманітарна підтримка дуже важлива, насамперед найважливіше - це перемога у війні.
"Ізраїль знає це як ніхто інший. Якщо не перемогти у війні, якщо не здолати ворога, все решта втрачає сенс. Тому ми сьогодні говорили не лише про гуманітарну підтримку, але й про інші речі, якими Ізраїль може підтримати Україну. Ізраїлю дуже добре відомий наш список військових потреб - він передавався минулому уряду, він передавався цьому уряду. Ми чекатимемо на ухвалення відповідних рішень. Насамперед, безумовно, ідеться про захист українського неба", - зазначив очільник МЗС.
Як повідомлялося, міністр закордонних справ Ізраїлю Елі Коен прибув у четвер до Києва - вперше з початку повномасштабного вторгнення рф в Україну.