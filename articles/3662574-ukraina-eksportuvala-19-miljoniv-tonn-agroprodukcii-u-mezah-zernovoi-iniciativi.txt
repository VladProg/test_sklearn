Україна від початку дії "зернової угоди" (з 1 серпня 2022 року) експортувала 19 мільйонів тонн агропродукції через морські порти.

Про це сказав заступник міністра агрополітики та продовольства України Маркіян Дмитрасевич, передає Укрінформ з посиланням на пресслужбу відомства.



“За умови використання потужностей одеських портів на повну, ця цифра була б набагато більшою, що дало б фінансові можливості для аграріїв профінансувати посівні та збиральні кампанії 2023 року”, – підкреслив він.



Дмитрасевич зазначив, що через порти Одеської області у середньому за місяць експортується трохи більше 3 млн тонн агропродукції, тоді як їхня потужність – близько 6 млн тонн.



Заступник міністра розповів, що третій місяць поспіль росія цілеспрямовано блокує роботу “зернової ініціативи”. У черзі на інспекцію наразі очікують 117 суден. У середньому перевірку проходять 2–3 судна в день, тоді як у вересні та жовтні торік цей показник становив 6–7.



“Вдалося частково вийти з цієї ситуації: було прийнято рішення пропускати судна з більшим тоннажем. Однак тижневі очікування здорожчують логістику. У результаті, по-перше, продукція стає дорожчою для отримувачів – і особливо чутливо це позначається на країнах, які залежать від українського зерна. По-друге, зазнають додаткових витрат українські аграрії, зменшуючи відпускну ціну зерна”, – сказав Дмитрасевич.



За його словами, українська сторона наполягає на тому, щоб збільшити кількість інспекторів і таким чином пришвидшити процес перевірки суден. А Президент України на своєму рівні піднімає питання про включення до "зернової ініціативи" миколаївських портів, що здешевило б логістику для українських аграріїв і забезпечило більший вал продукції на світовому ринку зерна.



Заступник міністра додав, що такий саботаж – спосіб рф тиснути на Україну економічно. Адже агропродукція відіграє ключову роль для вітчизняного експорту, надходження валютної виручки в країну, а отже, економіки України загалом.



“Україна – в постійних переговорах з партнерами – ООН і Туреччиною, – ми сподіваємося на результати. Але тут важлива відповідна реакція й іншого цивілізованого світу”, – наголосив Дмитрасевич.



Він зауважив, що наслідком війни в Україні, в тому числі блокування чорноморської "зернової ініціативи", є зростання цін на продовольство в африканських та азійських країнах, по яких ця ситуація б’є найбільше, та в європейських країнах.



Як повідомляв Укрінформ, у Стамбулі 17 листопада 2022 року Україна, Організація Об‘єднаних Націй і Туреччина домовились про продовження "Ініціативи з безпечного транспортування агропродукції через Чорне море" ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня.