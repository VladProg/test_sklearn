Українські тренери, які проходять навчання за програмою PRO, провели сесію в Центрі ліцензування Української асоціації футболу (УАФ).


Особливістю сесії, що проходила у Львові, було те, що на ній, окрім українських інструкторів, був присутній куратор від УЄФА Даріуш Пасєка - польський тренер і ексгравець, який свого часу виступав у першій німецькій Бундеслізі, передає Укрінформ.
Під пильним наглядом куратора протягом трьох днів для тренерів провели методичні й практичні заняття, на яких учасники розглянули різні теми - із психології, планування підготовчого періоду на прикладі своїх команд, структури аналізу гри суперника й власного колективу.
Було виконано багато роботи в мікрогрупах, де тренери відпрацьовували свої завдання. Також наставники проводили практичні заняття, після чого відбувалося їхнє обговорення.
Директор Центру ліцензування УАФ Валерій Шамардін залишився задоволеним результатами сесії: «Навчання у Львові пройшли 20 тренерів. Окрім мене, лекції читали спеціально запрошені фахівці - Ігор Хімич, Андрій Тлумак, Олег Байрачний, Олег Бойчишин, Вадим Лазоренко та куратор УЄФА Даріуш Пасєка.
Усі учасники були розподілені на чотири групи по п'ять осіб. Три дні відпрацювали в дуже активному режимі, слухачі навіть дещо втомилися, адже заняття проходили з половини десятої до дев'ятнадцятої години. Це був справжній мозковий штурм, результати якого були дуже хорошими. Відзначу, що наступна сесія в нас запланована за два-три місяці. Дату визначить УЄФА».
Загалом у сесії взяли участь 20 тренерів, серед яких - відомі в минулому футболісти, зокрема Сергій Кравченко, Олексій Антонов, Ярослав Вишняк, Олексій Гай, Денис Колчин, Олександр Кучер, Віталій Розгон, Сергій Симоненко, Денис Хомутов.
Фото: uaf.ua.