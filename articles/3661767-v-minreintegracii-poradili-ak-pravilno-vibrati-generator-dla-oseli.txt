Міністерство з питань реінтеграції тимчасово окупованих територій України опублікувало поради щодо правильного вибору генератора для оселі.

Як передає Укрінформ, про це Мінреінтеграції повідомляє у Фейсбуці.
Через довготривалі віялові відключення українці шукають автономні джерела постачання електроенергії. Так, під час вибору генератора слід звертати увагу на його потужність, вид, кількість фаз та тип запуску.
Генератора потужністю 3 кВт вистачить для одночасної роботи звичайних побутових приладів (холодильника, праски, електрочайника). Генератори потужністю 5 кВт дозволять додатково під’єднати ще телевізор, комп’ютер або приготувати обід на електроплиті. Більш потужні згодяться для живлення великих будинків чи комерційних приміщень.
Найбільшим попитом користуються дизельні або бензинові генератори. Бензинові мають невеликий рівень шуму, невисоку вартість, але не здатні працювати тривалий час. А через високу вартість бензину кожен кіловат виходить відносно дорого. Дизельні генератори добре переносять великі навантаження, менш затратні, однак мають високий рівень шуму й коштують дорожче від бензинових.
За кількістю фаз генератори поділяються на однофазні (220 Вт) та трифазні ((380 Вт). До першого варіанту можна підключати прилади зі споживанням до 220 Вт, другий призначений для промислового обладнання.
За типом запуску існують генератори з ручним, електричним, дистанційним або автоматичним пуском. Ручний пуск – найпоширеніший у генераторах з потужністю до 5 кВт. Щоб запустити його, необхідно смикнути за шнур.
При наявності електричного стартера прилад вмикають ключем запалювання, що розташований на панелі керування. Дистанційний запуск дозволяє вмикати пристрій за допомогою пульта, який додається до електростартера. Автоматичний підключає станцію автоматично у разі зникнення електрозабезпечення в будівлі.
Щоб зорієнтуватися, якої потужності потрібен генератор, спершу слід визначити, яку кількість приладів ви збираєтесь живити. Після чого потрібно підрахувати їх сумарну потужність і до отриманої цифри додати 20-30%.
Як повідомляв Укрінформ, Державна служба з надзвичайних ситуацій надала поради, як вберегтись від отруєння чадним газом.