Організатори пісенного конкурсу оголосили ведучих та коментаторів цьогорічного Євробачення у Ліверпулі.

Як передає Укрінформ, про це повідомляє Суспільне.
У середу, 22 лютого, організатори пісенного конкурсу Євробачення оголосили ведучих та коментаторів цьогорічного шоу. Ними стали українці Юлія Саніна і Тімур Мірошниченко, а також британці Ханна Веддінгхем, Аліша Діксон, Грем Нортон, Мел Ґедройць, Райлан, Скотт Міллз, Сем Квек та Клер Суїні.
Фронтвумен гурту The Hardkiss Юлія Саніна стане однією з чотирьох ведучих гранд-фіналу Євробачення-2023, що відбудеться на арені Liverpool в суботу, 13 травня. Разом з легендою Євробачення у Великій Британії Гремом Нортоном, всесвітньо відомою британською актрисою та виконавицею Ханною Веддінгхем і зірковою телеведучою, співачкою Алішею Діксон вони проведуть 67-ме Євробачення перед 160-мільйонною аудиторією з усього світу.
Юлія Саніна — одна із "тріо музичних суперзірок", які вестимуть також пів фінали Євробачення-2023. Українська співачка доєднається до британок Ханни Веддінгхем та Аліші Діксон, і разом вони вестимуть два пів фінали конкурсу, 9 та 11 травня.
Незмінний ведучий Нацвідборів Євробачення та коментатор конкурсу Євробачення в Україні Тімур Мірошниченко стане кореспондентом цьогорічного шоу в Ліверпулі. Він з'являтиметься у відеовставках під час прямих ефірів, а також мовитиме прямо з епіцентру подій, української коментаторської кабіни на арені Liverpool.
Також Мірошниченко разом з ліверпульським колегою Семом Квеком стануть ведучими прямої трансляції урочистої церемонії відкриття Євробачення-2023 на офіційному ютуб-каналі пісенного конкурсу.
Коментаторами перших в історії прямих трансляцій пів фіналів конкурсу на BBC One та BBC iPlayer стануть радіодіджеї Скотт Міллз і Райлан.
Трансляцію на BBC Radio Merseyside вестиме спеціальна команда коментаторів, включно із Клер Суїні.
Як повідомляв Укрінформ, Євробачення-2023 пройде у британському місті Ліверпуль після того, як Україна, здобувши перемогу на конкурсі 2022 року з піснею "Stefania" гурту Kalush Orchestra, не змогла задовольнити вимоги щодо проведення конкурсу через безпекові побоювання, спричинені повномасштабним російським вторгненням. Пів фінали конкурсу відбудуться 9 й 11 травня, а фінал – 13 травня. Україну на конкурсі представлятиме гурт TVORCHI з піснею "Heart of Steel".