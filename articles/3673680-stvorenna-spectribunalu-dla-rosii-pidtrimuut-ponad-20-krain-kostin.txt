Створення спецтрибуналу для засудження злочину агресії росії підтримують більше 20 країн.

Про це розповів під час пресконференції, приуроченої до річниці війни, генпрокурор Андрій Костін, повідомляє кореспондент Укрінформу.
"Зараз більше 20 країн, включаючи головних партнерів України, входять до Координаційної групи, яка займається просуванням ідеї трибуналу і в той же час обговорюють юридичні конструкції, за яких трибунал буде працювати", - сказав Костін.
За його словами, обговорюються різні підходи щодо створення спецтрибуналу. Перша модель полягає в укладанні міжнародного договору на зразок того, відповідно якого був свого часу створений Нюнберзький трибунал. Друга модель також передбачає укладення міжнародного договору, який базуватиметься на резолюції Генасамблеї ООН.
Третя модель - це так зазначив гібридна модель, яка була застосована у трибуналі по засудженню злочинів у Косово. Зокрема, ця модель передбачає заочне засудження вищого керівництва росії за українським законодавством. Однак, на думку генпрокурора, недоліком цієї моделі є те, що президент, прем'єр і міністр закордонних справ Росії, зможуть уникнути відповідальності, оскільки відповідно українського законодавства вони мають імунітет.
"Ця ідея обговорюється, але вона не досягне своєї мети. Тим більше, що всі ці люди( російські високопосадовці - ред.) є підозрюваними у нашому кримінальному провадження за злочин агресії. Якщо ми так само можемо ці справи передати до суду і отримати вирок за українським правом, то який сенс застосовувати українське право на міжнародному рівні?", - вважає генпрокурор.
Водночас він не виключає заочне засудження російських високопосадовців за злочин агресії.
"Модель, яку ми будемо застосовувати при роботі трибуналу, буде передбачати можливість заочного засудження. Тому що правила трибуналу - це умови міжнародного договору, який буде підписаний країнами, які його створюватимуть", - зазначив Костін.
Він додав, що наразі створення спецтрибуналу перебуває на стадії прийняття політичного рішення у країнах-партнерах.
Як повідомлялося, нещодавно в інтерв'ю Укрінформу екссуддя Міжнародного кримінального суду і радник генпрокурора Говард Моррісон заявив, що спецтрибунал може за українським законодавством заочно засудити російську верхівку за злочин агресії відносно України. Як приклад він назвав спецтрибунал по Лівану, де також був застосований відповідний підхід.