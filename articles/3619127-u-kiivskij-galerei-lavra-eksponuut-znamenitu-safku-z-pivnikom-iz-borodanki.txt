У київській міській мистецькій галереї "Лавра" 21 листопада, у День Гідності та Свободи, відкрилася виставка "Війна за ідентичність. Сила опірності культури".

Як повідомляє кореспондент Укрінформу, захід організовано Національним музеєм Революції гідності, який зібрав свідчення руйнувань та спротиву українців під час російського повномасштабного вторгнення з 24 лютого.
"Українські Майдани – це річ, яку росіянам не збагнути. Вони нам її не вибачають, тому що не розуміють, про що йдеться. Йдеться про нашу ідентичність, наші традиції, цінності, які ми захищали і на першому Майдані, і на другому Майдані. ... Майдан розпочав власне нашу війну з росією, яка продовжується сьогодні. Майдан був не тільки в Києві. Я повернувся з Херсона в суботу, і головне відкриття – це люди, самі херсонці, які вели свою війну, свій супротив за нашу ідентичність. Тому що росіяни воюють проти нашої культури в першу чергу. Крадуть картини, знищують пам’ятки культури. І нам цю ідентичність надзвичайно важливо зберегти завдяки спільним зусиллям і єднанню з нашими Збройними силами”, – сказав на відкритті виставки міністр культури та інформаційної політики Олександр Ткаченко.






У київській галереї "Лавра" експонують знамениту шафку з півником із Бородянки / Фото: Володимир Тарасов, Укрінформ































Як зазначив на відкритті виставки Герой України, генерал-майор ЗСУ, начальник Київського військового ліцею імені Івана Богуна Ігор Гордійчук, зараз дуже важливо зберегти пам’ять про те, що пережила і переживає Україна. "Найголовніше – зберегти пам’ять, щоб хлопці і дівчата, яким на передовій найважче, також відчували, що в тилу все робиться для перемоги. Що майбутня генерація, покоління росте набагато свідомішим, набагато краще підготовлене і гідно забезпечене. Як би нам важко не було, ми їм кажемо, що ворогу нас не здолати, тому що День Гідності і Свободи – те, чого у них (росіян – ред.) немає навіть бажання осягнути... Саме жертовність Небесної сотні надихнула нас, і ми прямо з Майдану пішли уперед. Ми знали, що буде важко, але іншого вибору, як боротьба, у нас немає. Ми обов’язково маємо завершити її перемогою. І саме такі заходи, як тут, пам’ять, дозволяють нам не опускати руки", – сказав Гордійчук.
Загалом на виставці представлено близько 200 експонатів, серед яких – речі, які збирала команда Національного музею революції гідності та Штабу порятунку спадщини в експедиціях на звільнених територіях.
Також в експозиції є експонати з Майдану Незалежності часів Революції гідності – як, наприклад, дерев’яна скульптура Тараса Шевченка, частина новорічної ялинки, каркас якої був встановлений на Майдані.
На виставці представлені також світлини, які робили з початку повномасштабного вторгнення росії.
Одна з перших експедицій відбулася до звільненої Бородянки, з якої команда музею привезла вже всесвітньо відому шафку з півником Васильківської майоліки, які стали символом незламності України. Півник вже експонувався в рамках партнерської виставки в Музеї декоративно-прикладного мистецтва, але це вперше коли і шафка, і півник експонуються разом.
Також на виставці представлені шкільна класна дошка з ліцею в Гостомелі, на якій окупанти написали свої епічні "послання".
Серед експонатів є речі, які команда музею привезла з деокупованих території Харківщини, зокрема з міста Ізюм. Це напис російською мовою на банері, що попереджає про встановлений час комендантської години, яку росіяни запровадили в окупованому місті.
На виставці також представлено багато фотографій зруйнованої культурної спадщини — будинків, церков, історичних та культурних пам’яток, музеїв.
Як зазначив у коментарі Укрінформу директор Музею Революції гідності Ігор Пошивайло, розглядається питання про створення в подальшому мобільної виставки з експонатами.
"Є у нас плани, щоб зробити варіант цієї виставки мандрівним – по країні і за кордоном. Вже готові її прийняти в Сполучених Штатах Смітсонівський інститут, плануємо в Європарламенті. Це попередні домовленості. Українці зможуть побачити експонати з цієї виставки у виставкових проєктах. Як тільки нам пропонують простір, ми радо відгукуємося, у нас багато мандрівних інформаційних проєктів”, – сказав Пошивайло.
Виставка буде тривати до кінця грудня, і за умови запиту від суспільства в галереї готові її продовжити. Протягом 21 листопада вхід на виставку безкоштовний, в подальшому – вхід за квитками галереї "Лавра". Пільгові категорії відвідувачів зможуть відвідати її безкоштовно.