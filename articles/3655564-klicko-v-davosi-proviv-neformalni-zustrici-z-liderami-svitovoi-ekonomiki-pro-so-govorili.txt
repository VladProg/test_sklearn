Мер Києва Віталій Кличко взяв участь у неформальній зустрічі лідерів світової економіки «Підготовка до нової геополітичної ери» у рамках Всесвітнього економічного форуму у Давосі, де, зокрема обговорювали відновлення миру та порядку, необхідну допомогу Україні.

Як передає Укрінформ, про це повідомляє Київська міська державна адміністрація.
«Ми закликаємо наших партнерів та друзів посилити підтримку та допомогу Україні невідкладно. Це стосується збільшення поставок сучасної зброї, економічної та фінансової допомоги, ще більш суворих санкцій щодо росії. Я хочу підкреслити, що все треба робити вчасно і в необхідних обсягах. Бо, наприклад, дуже важливо, що в Україну надійдуть потужні комплекси ППО, важке озброєння. Але це відбувається тоді, коли агресор вже знищив так багато об’єктів критичної інфраструктури України, коли точаться такі запеклі бої на Донбасі», – підкреслив Кличко.

Під час зустрічі Віталій та Володимир Клички поспілкувалися, зокрема з Президентом Польщі Анджеєм Дудою, міністром закордонних справ Нідерландів Вопке Гукстрою, міністром фінансів Канади Христею Фріланд та іншими політиками.
На двосторонній зустрічі з міністром розвитку міжнародної співпраці та торгівлі Швеції Йоханом Форселом Кличко говорив про допомогу озброєнням. Міністр поінформував, що Швеція планує незабаром передати САУ Archer та протитанкові комплекси NLAW.

Також Кличко взяв участь на заході, що традиційно організовує в Давосі американське видання The Washington Post й збирає найвпливовіших американських і світових політиків та представників світового бізнесу. Цього року головною темою зустрічі була війна в Україні та допомога для перемоги України.

«Ми вдячні нашим партнерам за допомогу. Але для нашої перемоги вона повинна бути потужнішою. Україна не має інших варіантів, ніж перемогти. І, хоча битва за наше майбутнє ще триває, ми повинні вже сьогодні думати, якою буде наша країна завтра. Ми розуміємо, наскільки важливо, щоб Україна продовжувала реформи навіть в умовах воєнного стану. І вийшла з війни новою країною – сильною та сучасною. Від цього залежатиме також успіх післявоєнної відбудови та темп просування до членства в ЄС та НАТО, яке підтримує абсолютна більшість українців», – підкреслив Кличко.
Також брати Клички взяли участь в українському сніданку у Давосі.
Як повідомляв Укрінформ, дружина Президента Олена Зеленська в Давосі обговорила з Президенткою Європейської комісії Урсулою фон дер Ляєн питання допомоги з житлом для прийомних родин в Україні.
Фото: КМДА