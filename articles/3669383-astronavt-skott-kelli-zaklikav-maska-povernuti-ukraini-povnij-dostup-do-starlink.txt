Американський астронавт та амбасадор United24 Скотт Келлі закликав засновника SpaceX Ілона Маска повернути Україні повний доступ до функціоналу супутникового інтернету Starlink, на що той відповів, що "не допустить Третьої світової війни".

Про це повідомляє Укрінформ з посиланням на допис Келлі у Твіттері.
«Ілоне Маску, Україна вкрай потребує вашої постійної підтримки. Будь ласка, відновіть повну функціональність своїх супутників Starlink. Захист від геноцидного вторгнення не є наступальною здатністю. Це виживання. Невинні життя будуть втрачені. Ви можете допомогти. Дякую», — звернувся Келлі до американського підприємця.
У відповідь Маск написав, що «не допустить ескалації конфлікту, який може призвести до Третьої світової війни».
«Ви досить розумні, щоб не ковтати інформацію ЗМІ та іншу пропагандистську нісенітницю. Starlink — це комунікаційна магістраль України, особливо на передовій, де майже всі інші інтернет-з'єднання були знищені. Але ми не допустимо ескалації конфлікту, яка може призвести до Третьої світової війни», — написав Маск.
Він додав, що комерційні термінали SpaceX призначені для приватного використання, а не для військових, але компанія не скористалася своїм правом їх вимкнути.
Як повідомляв Укрінформ, минулого тижня американська компанія SpaceX вжила заходів, щоб запобігти використанню українськими військовими супутникового інтернету Starlink для керування дронами в регіоні під час війни з росією.
Віцепрем'єр-міністр – міністр цифрової трансформації Михайло Федоров заявив, що в Україні не спостерігається проблем з роботою терміналів Starlink, які забезпечують стабільним інтернетом критичну інфраструктуру, «пункти незламності» та дають змогу українцям залишатись на зв’язку з рідними.