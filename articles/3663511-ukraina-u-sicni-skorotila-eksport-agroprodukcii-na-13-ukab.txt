У січні 2023 року Україна експортувала 6,1 млн т продукції агропромислового комплексу, що на 13% менше, ніж у грудні 2022 року.

Як передає Укрінформ, про це повідомляє пресслужба Українського клубу аграрного бізнесу.
"У січні 2023 року Україні вдалося експортувати 6,1 млн т продукції АПК, що на 13% менше аналогічного показника попереднього місяця. 50% цього експорту було здійснено за допомогою роботи «зернового коридору», а решта – альтернативними експортними маршрутами", - йдеться у повідомленні.
Зазначається, що не вся продукція, відвантажена у січні, встигла фізично перетнути кордон. Скорочення експорту в січні цього року спричинене низькими показниками роботи «зернового коридору», оскільки російська сторона постійно їй перешкоджає.
У січні з України було експортовано 4,2 млн т зернових культур (частка кукурудзи - 64%, пшениці - 31%, ячменю - 5%), що на 13% менше, ніж у грудні торік. Експорт олійних культур становив 793 тис. т (частка сої – 51%, насіння соняшнику – 24% та ріпаку – 24%); це на 9% менше, ніж у грудні 2022 року.

Також, у січні було експортовано 419,7 тис. т рослинних олій (частка соняшникової олії - 94%, соєвої олії - 6%), що на 10% менше, ніж за попередній місяць. Експорт макухи після вилучення рослинних олій становив 430,4 тис. т (частка соняшникової макухи - 84%, соєвої - 16%); це на 26% менше, ніж попереднього місяця.
За даними УКАБ, головні зміни протягом січня стосуються структури експорту олійних культур. У січні 2023 року найбільша частка експорту олійних припадає на сою, яку зараз розпочали активно продавати за кордон. Весь обсяг вирощеного ріпаку вже експортували, а продаж насіння соняшнику загальмував, бо відносно відновився експорт соняшникової олії та поступово відновлюється внутрішня переробка насіння соняшнику.
В асоціації наголошують, що наразі одним із нагальних питань є продовження роботи «зернового коридору», оскільки погоджений термін його дії закінчується в середині березня 2023 року.
За останні пів року альтернативні маршрути суттєво збільшили свою пропускну здатність, проте цього недостатньо. Без «зернового коридору» країни не зможуть імпортувати українське продовольство, а українські аграрії не зможуть отримувати кошти для забезпечення своєї подальшої діяльності – насамперед, весняної посівної 2023 року.
Як повідомлялося, у 2022/2023 маркетинговому році Україна експортувала 26,701 млн т агропродукції.