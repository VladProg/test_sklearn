Британський театр Фінбороу (Finborough Theatre) 8 та 10 грудня покаже у Києві українську прем’єру п’єси «Pussycat in the Memory of Darkness» («Кицька на спогад про темінь») сучасного українського драматурга Неди Нежданої у перекладі англійською Джона Фарндона.

Про це Укрінформу повідомив художній керівник ProEnglish Theatre of Ukraine Алекс Боровенський.




«Це важливий жест солідарності з Україною та потужне творче висловлювання», - сказав він.




Твір Неди Нежданої розкриває коріння російської війни проти України очима жінки-біженки з трьома кошенятами. Він уперше був опублікований в антології актуальних п’єс «Майдан. До і після» – проєкті драматургічного відділу Центру Курбаса, яка є у відкритому доступі.




Вистава була вперше презентована в Лондоні цього року, отримала широке визнання критиків та публіки. Про резонанс у театральних колах британської столиці свідчать понад 10 статей критиків і найвищі рейтинги (4-5 зірок) у провідних виданнях.






Постановку було висунуто на престижну премію OFFIE AWARDS у номінаціях "Краща нова п’єса" (Неда Неждана) і "Краща головна роль" (Крістін Мілвард).




8 грудня виставу «Pussycat in the Memory of Darkness» гратимуть у ProEnglish Theatre Hub (Київ, Сім’ї Бродських, 3), 10 грудня - в Центрі Леся Курбаса (Володимирська, 23В).






Показ вистави у Києві організовано ProEnglish Theatre of Ukraine, Finborough Theatre (UK), WEST (World of English Speaking Theatres).
Фото: Charles Flint