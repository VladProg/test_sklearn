Постійна представниця США при ООН Лінда Томас-Грінфілд високо оцінила ухвалення в четвер резолюції «Принципи Статуту ООН, що лежать в основі всеосяжного, справедливого і тривалого миру в Україні».

Як передає власний кореспондент Укрінформу у Нью-Йорку, про це вона сказала журналістам після голосування.
«Голосування було справді історичним. Через рік після незаконного неспровокованого повномасштабного вторгнення росії в Україну ви побачили позицію країн світу. Ми показали, де ми... Ми стоїмо з Україною», - наголосила Томас-Грінфілд.
У короткому виступі перед журналістами вона шість разів повторила, що за резолюцію проголосувала 141 держава (зі 193 членів ООН).
«Ми підтвердили, що світ має ґрунтуватися на фундаментальних принципах Статуту ООН - суверенітеті, територіальній цілісності та невід'ємному праві на самооборону. 141 країна!.. 141 країна підтвердила свою прихильність боротьбі з загрозами енергетиці, фінансам, навколишньому середовищу, продовольчій безпеці, ядерній безпеці, які несе з собою російська війна», – зазначила постпред.
Ці країни повторили чітку вимогу до росії вивести війська з України негайно, повністю і беззастережно, додала вона.
Постпред також повідомила, що 24 лютого на засідання Ради Безпеки ООН, присвяченому річниці повномасштабного вторгнення росії в Україну, візьме участь держсекретар США Ентоні Блінкен. За її словами, він говоритиме про «унікальні обов'язки Радбезу щодо дотримання Статуту ООН» у контексті російської війни й «підтвердить прихильність Америки підтримці України та захисту найбільш фундаментальних принципів Статуту ООН».
Як повідомляв Укрінформ, надзвичайна спеціальна сесія Генеральної Асамблеї ООН ухвалила в четвер резолюцію «Принципи Статуту ООН, що лежать в основі всеосяжного, справедливого і тривалого миру в Україні».