У Бахмуті 24 ОМБр імені короля Данила відзняла кліп на авторську пісню про бригаду і презентувала його на своєму Ютуб-каналі.

Про це 24 ОМБр імені короля Данила повідомляє у Фейсбуці, передає Укрінформ.
«Представляємо Вашій увазі прем'єру кліпу до авторської пісні про нашу славетну Королівську бригаду, який ми відзняли у Бахмуті», - йдеться у повідомленні.
Як зазначають військові, Бахмут за всі ці роки на Донбасі став для львівської бригади дуже рідним та символічним. У відеоряді використані обличчя бійців, які боронять країну на передовій.

«Кожен з нас різний: за віком, статтю, статурою та вподобаннями. Але разом ми єдині і сильні», - зазначили в бригаді.
Як повідомляв Укрінформ, 24 окрема механізована бригада імені короля Данила базується в місті Яворів на Львівщині. У 2004 та 2017 роках 24 ОМБР визнана найкращою бригадою в Західному оперативному командуванні, а 2005 року - найкращим підрозділом Сухопутних військ ЗСУ. Свого часу в лавах 24 ОМБР проходили службу: генерал-лейтенант Олександр Павлюк, генерал-майор Валерій Залужний, генерал-лейтенант Сергій Наєв, генерал-полковник Геннадій Воробйов, а також НГШ генерал-лейтенант Руслан Хомчак.
З початком збройного конфлікту на сході України 24 бригада - один з найбільш боєздатних підрозділів ЗСУ, а на її базі утворені декілька «важких» батальйонних тактичних груп. Зараз «королевичі» на Донеччині продовжують примножувати втрати ворога.
Фото: 24 ОМБр імені короля Данила, Фейсбук