Володимир Зеленський закликав міжнародні спортивні федерації відреагувати на рішення МОК щодо участі в Олімпійських іграх спортсменів із росії та білорусі.

Про це Президент України повідомив у своєму вечірньому зверненні, передає Укрінформ.

«Сьогодні я продовжив наш марафон чесності, який має повернути міжнародні спортивні структури до справжньої олімпійської принциповості. Звернувся з листом до президентів провідних міжнародних спортивних федерацій. Заклик простий і справедливий: визначитися щодо рішення Міжнародного олімпійського комітету, який, на жаль, хоче відкрити спорт для пропагандистського впливу держави-терориста», - сказав Зеленський.

Відео: ОП
На переконання голови держави, якщо російські спортсмени з’являться на міжнародних змаганнях, то це лише питання часу, коли вони почнуть виправдовувати агресію росії та використовувати символіку терору.
«І це також лише питання часу, коли кремль почне використовувати наявну безпринципну «гнучкість» Міжнародного олімпійського комітету, щоб говорити, ніби світ згодний іти на поступки агресору. Не можна ігнорувати того, що кожного дня росія продовжує свій терор», - підкреслив Президент.
Як повідомлялося, позачергова Генеральна асамблея НОК України розгляне питання можливого бойкоту Олімпійських ігор 2024 року у разі, якщо російським та білоруським спортсменам дозволять повернутися на міжнародні спортивні арени до припинення агресії росії проти України.