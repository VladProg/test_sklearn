Європарламент також назвав дії МОК «ганьбою для міжнародного світу спорту».

Європарламент у своїй резолюції засудив наміри Міжнародного олімпійського комітету (МОК) допустити росіян і білорусів до міжнародних змагань, повідомляє AP News, передає Укрінформ.

444 депутати підтримали резолюцію, в якій йдеться, що дозвіл росіянам і білорусам змагатись під нейтральним прапором «суперечить багатогранній ізоляції цих країн і буде використовуватися обома режимами в пропагандистських цілях».

26 депутатів проголосували проти, 37 утрималось.

Також європарламент закликав 27 країн ЄС і міжнародне співтовариство тиснути на МОК, щоб той скасував своє рішення, «яке є ганьбою для міжнародного світу спорту».

Раніше Міжнародний олімпійський комітет виступив із заявою про можливий допуск представників росії та Білорусі до міжнародних змагань у нейтральному статусі за умови, що вони не були помічені в активній підтримці війни в Україні та дотримуються допінгового законодавства.

Як повідомляв Укрінформ, на позачерговій Генасамблеї Національного олімпійського комітету України 109 із 112 членів НОК України проголосували за бойкот Україною Олімпіади-2024 у разі допуску росіян та білорусів.
Фото: Getty Images