Президент України Володимир Зеленський висловив щирі співчуття турецькому народу і побажав всім постраждалим найшвидшого одужання.

Про це Володимир Зеленський сказав у своєму зверненні, передає Укрінформ.

«Сьогодні я почав день із відвідання Посольства Туреччини. Зі співчуття турецькому народу через страшні землетруси. Станом на зараз відомо про понад 21 тисячу загиблих. Розбір завалів триває. І, на жаль, кількість втрачених життів може бути більшою… Ми розділяємо біль турецького народу. І бажаємо якнайшвидшого одужання всім, хто постраждав», - наголосив Президент.

Він також зазначив, що наразі в Туреччині працює команда ДСНС, допомагаючи з розбором завалів.

Триває і робота Посольства України в Туреччині для з’ясування всієї інформації щодо українців, які могли опинитися в зоні лиха.

Як повідомлялося, сьогодні Президент України Володимир Зеленський відвідав Посольство Турецької Республіки в Україні, де зробив запис у книзі скорботи й поклав квіти на території Посольства. Зеленський також поспілкувався з Надзвичайним і Повноважним Послом Турецької Республіки в Україні Ягмуром Ахметом Гюльдере.