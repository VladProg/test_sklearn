Протягом 2022 року в Австрії було встановлено сонячних батарей загальною потужністю понад 1 гігават, що є рекордним показником за всі попередні роки.

Про це повідомляє Укрінформ із посиланням на ORF.
"Відповідно до оцінок, минулого року було встановлено фотоелектричні системи з піковою потужністю від 1000 до 1400 мегаватів. Це приблизно відповідає потужності третьої та четвертої найбільших дунайських електростанцій - Ybbs-Persenbeug та Wallsee-Mitterkirchen", - йдеться у повідомленні.
Водночас галузева асоціація Photovoltaic Austria виходить з того, що загальна потужність нових фотоелектричних систем минулого року сягнула 1200 МВт. Технологічна платформа Photovoltaics (TPPV) також оцінює збільшення пікової потужності у межах від 1000 до 1200 МВт. Компанія з аналізу ринку Branchenradar взагалі називає цифру в 1,37 ГВт.
Утім, остаточні дані за 2022 рік будуть опубліковані міністерством клімату Австрії в середині цього року, а Статистичне агентство Австрії підібʼє підсумки тільки наприкінці 2023-го.
"Ми спостерігаємо винятковий на сьогодні динамізм на ринку сонячної енергетики... Цей розвиток дуже близький до цифр, які нам потрібні для досягнення наших національних цілей", - заявив гендиректор TPPV Губерт Фехнер.
За його прогнозами, в період 2023-2030 рр. Австрія щороку встановлюватиме фотоелектричні системи загальною потужністю від 1,2 до 1,5 ГВт.
Зазначається, що вже за 2021 рік потужність нових сонячних панелей зросла вдвічі – до 740 МВт. Високі ціни на електроенергію дали додатковий поштовх для розвитку галузі.
Як повідомлялося, федеральний уряд Австрії планує, що у 2030 році загальна потужність встановлених в країні фотоелектричних систем сягне 13 ГВт, що становитиме 15% від загального виробництва електроенергії.