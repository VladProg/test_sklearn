Народні депутати Наталія Королевська та Юрій Солод, які є подружжям і були обрані до парламенту від забороненої партії «Опозиційна платформа – За життя», написали заяви про складання мандатів.

Як передає Укрінформ, про це повідомляє Суспільне. Дану інформацію Суспільному підтвердив колишній співголова партії та фракції ОПЗЖ Юрій Бойко.
Крім того, як зазначається, заяву на складання мандату написав народний депутат Олег Волошин, котрий також був обраний до парламенту за виборчим списком ОПЗЖ. Це підтвердив народний депутат Олексій Гончаренко (фракція "Європейська солідарність") у Фейсбуці.
Раніше повідомлялося, що у Верховній Раді зібрали понад 150 підписів народних депутатів під зверненням до глави парламенту Руслана Стефанчука щодо позбавлення повноважень депутатів від заборонених проросійських партій.
Як повідомляв Укрінформ, Президент Володимир Зеленський 10 січня позбавив громадянства України народних депутатів від колишньої партії ОПЗЖ Віктора Медведчука, Тараса Козака і Рената Кузьміна, а також позафракційного народного депутата Андрія Деркача.
У Верховну Раду 11 січня надійшов указ глави держави про позбавлення їх українського громадянства. 13 січня Верховна Рада достроково припинила повноваження народних депутатів Віктора Медведчука, Андрія Деркача, Тараса Козака та Рената Кузьміна.
Секретар РНБО Олексій Данілов, коментуючи питання позбавлення депутатських мандатів Віктора Медведчука, Андрія Деркача, Тараса Козака та Рената Кузьміна, в ефірі телемарафону Єдині новини заявив, що представники ОПЗЖ у Верховній Раді повинні піти з парламенту, оскільки саме вони привели в Україну війну, лобіювали інтереси рф, а серед колаборантів в різних регіонах найбільше представників саме цієї політичної сили.