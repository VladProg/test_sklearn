Заступник міністра розвитку громад та територій України Іван Лукеря написав заяву про звільнення.

Як передає Укрінформ, про це Лукеря повідомив у Фейсбуці.

«Дякую колегам та партнерам по уряду, парламенту, Офісу Президента. Дякую кожному голові обласних адміністрацій та мерам міст. Рішення мною було прийнято на початку року, проте, на жаль, в міру політичних та бюрократичних обставин, співпало на цей тиждень юридичне оформлення», - ідеться у дописі.
Лукеря зазначив, що про те, що далі, він оголосить незабаром.
Як повідомляв Укрінформ, 24 січня Президент Володимир Зеленський підписав указ про звільнення Кирила Тимошенка з посади заступника керівника Офісу Президента. Також наказом Генерального прокурора Андрія Костіна звільнено Олексія Симоненка за власним бажанням з адміністративної посади заступника генпрокурора.
Міністр оборони Олексій Резніков підтримав прохання В’ячеслава Шаповалова про звільнення з посади заступника міністра оборони після скандалу із закупівлею харчів для Збройних сил України та звернувся з відповідним поданням до Кабінету міністрів.