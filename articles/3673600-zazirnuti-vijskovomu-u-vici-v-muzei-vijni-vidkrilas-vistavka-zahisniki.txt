У Національному музеї історії України у Другій світовій війні презентували фотопроєкт «Захисники» до роковин повномасштабного вторгнення росії на територію України.

Про захід повідомляє кореспондент Укрінформу.
"Я щиро радий, що ми можемо дивитися в обличчя військових. Це не безіменні якісь постаті - це конкретні люди, які гинуть на фронті. І те, що вдалося їх зафіксувати в "артистичному" вигляді - це наша вдячність і шана, яку ми можемо зробити зі всіма, хто брав участь у проєкті", - зазначив міністр культури та інформаційної політики Олександр Ткаченко.






У Києві презентували фотовиставку «Захисники» / Фото: Руслан Канюка, Укрінформ


































Проєкт «Захисники» містить 61 фото українських воїнів різних підрозділів, які вже рік опираються російській навалі. Портрети презентовано на щойно відремонтованому івентмайданчику Виставкового простору музею на рівні зросту людини: кожному з військових глядач може зазирнути у вічі.
"Ця експозиція унікальна. Упевнений, що цих облич набагато більше. Кожна людина, яка боронить Бахмут і Авдіївку - герой", - сказав підполковник ЗСУ Володимир Староконь.
Зібрані світлини зробили гендиректор музею Юрій Савчук та музейний фотограф-волонтер зі Швеції Анджей Маркевич під час експедиції, яка відбулась за підтримки Генерального штабу Збройних сил України.
"Ця поїздка сталася в середині липня, коли наші ЗСУ визволяли землі Харківщини, Херсонщини, Донеччини. Вона була вздовж лінії фронту близько 2 тис. км. І тут ви бачите не репортажні, а студійні фото, які розгорталися у підвалах військових частин", - зазначив Савчук.
Як підкреслив художник проєкту Антон Логов, світлини дозволяють прочитати найдрібніші емоції військових, які часто навіть не готувалися до зйомки. Зокрема, ефект виразності досягається завдяки контрасту світла й темряви, "як на середньовічних картинах - світлий образ ніби виринає з чорного тла".
Надрукувала світлини безкоштовно шведська фотолабораторія Crimson. На відкриття виставки прибув Надзвичайний і Повноважний Посол Швеції в Україні Тобіас Тиберг.
"Це виставка не про те, що ми можемо дозволити собі в часи миру. У часи кризи культура особливо важлива, оскільки передає суть того, що відбувається. Мені приємно, що шведська фотолабораторія зробила внесок, щоб відобразити події в Україні", - сказав він.
Автор ідеї, куратор – Юрій Савчук. Виставка організована за сприяння Генерального штабу Збройних сил України, Міністерства культури та інформаційної політики України, Посольства України в Королівстві Швеція.
Як раніше повідомляв Укрінформ, у Національному музеї історії України 24 лютого відкриється виставка «Азовсталь: нові сенси».