Депутати Європейського парламенту закликали країни ЄС та міжнародне співтовариство надавати Україні всебічну підтримку та військову допомогу, включаючи важку техніку та бойові літаки, для досягнення перемоги у розв’язаній росією війні.


Про це йдеться у резолюції, ухваленій сьогодні під час пленарного засідання Європарламенту у Страсбурзі з нагоди роковин початку повномасштабної російської війни проти України, повідомляє кореспондент Укрінформу.
«Європейський парламент… наголошує, що головною метою України є перемога у війні проти росії, що включає виведення всіх сил росії, її прибічників та союзників з міжнародно визнаної території України; вважає, що ця мета може бути досягнута лише шляхом постійного збільшення поставок всіх типів озброєння в Україну без винятків», - йдеться у документі.
Євродепутати виступають за надання Україні військової допомоги стільки, скільки буде необхідно. У цьому контексті ЄС вітає практичні дії країн-членів та зусилля високого представника ЄС у координації такої військової допомоги для України, яка реалізує своє законне право захищатися від російської агресивної війни.
Депутати закликали країни ЄС збільшити та прискорити військові поставки Україні, що має дозволити країні не лише захиститися від російських атак, але й відновити повний контроль над своєю, міжнародно визнаною територією.
«Європейський парламент… закликає країни-члени (ЄС), США, Велику Британію і Канаду швидко виконати свої наміри надати Україні сучасні бойові танки; підкреслює важливість запровадження тісної координації та єдності між союзниками України з проведення аналізу критично важливих запитів української влади щодо постачання важкого озброєння та розвинутих систем протиповітряного захисту; закликає серйозно зважити можливість поставок в Україну західних бойових літаків, вертольотів та належних ракетних систем, а також суттєво збільшити поставки боєприпасів», - наголошується в резолюції.
Як повідомлялося, від початку повномасштабної російської збройної агресії проти України, яка розпочалася вранці 24 лютого 2022 року, Європейський Союз надає Україні політичну, економічну, фінансову, гуманітарну та військову допомогу. Одну із ключових позицій у цих зусиллях займає Європейський парламент, який продовжує висловлювати солідарність та тверду підтримку Україні у її боротьбі проти російської агресивної війни, та надає відповідні політичні рекомендації для практичних дій з боку євроінституцій у реалізації такої європейської допомоги.