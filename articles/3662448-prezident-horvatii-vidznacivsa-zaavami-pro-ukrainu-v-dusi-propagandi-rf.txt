Незаконно анексований росією півострів Крим буцімто ніколи не повернеться до складу України, а зусилля західних союзників щодо постачання техніки "лише продовжать війну".

Як повідомляє Укрінформ, про це заявив президент Хорватії Зоран Міланович, пише Reuters.
“Очевидно, що Крим більше ніколи не буде частиною України”, - сказав Міланович.
Він також розкритикував політику ЄС стосовно України, зазначивши, що не хоче, аби його країна постала перед “руйнівними” наслідками через війну. Зокрема, Міланович виступив проти надання Україні сучасних танків, адже це нібито лише зблизить росію і Китай.
Зауважимо, що у Хорватії президент виконує переважно церемоніальні функції. З часу набуття повноважень президента у лютому 2020-го року, Міланович послідовно висловлює антиєвропейські твердження, поділяючи погляди із прем’єр-міністром Угорщини Віктором Орбаном.
Також у грудні хорватські законодавці відхилили пропозицію про приєднання країни до місії Європейського Союзу на підтримку української армії, що показало глибокі розбіжності між Мілановичем і прем’єр-міністром Андреєм Пленковичем.
Фото: АА