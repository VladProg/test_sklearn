Понад 50% ІТ-компаній в Україні не проводили релокацію і перейшли на віддалену роботу. Частина компаній вже частково повернулася до роботи в офіс.

Про це повідомляє асоціація IT Ukraine, передає Укрінформ.
Так, за даними дослідження «Релокація. Новий ІТ-ландшафт України», 25% опитаних ІТ-компаній не проводили релокацію і продовжили працювати у віддаленому режимі. Ще 30% зазначили, що також відмовилися від переїзду у безпечні регіони та використали змішаний формат роботи — віддалений та частково з офісу.
Серед ІТ-компаній, що проводили релокацію, переважає переїзд в межах України (45%). За кордон частково релокувались 42% компаній, з них лише 5% компаній закрили частину офісів в Україні. Жодна з опитаних ІТ-компаній не провела повну релокацію за кордон. Релокація значною мірою розглядається ІТ-компаніями як вимушений крок на період війни або принаймні її активної фази.
За інформацією IT Ukraine, серед опитаних ІТ-компаній жодна не має наміру повністю згортати бізнес в Україні. У перспективі до кінця 2022 року більшість ІТ-компаній (63%) не планують часткову або повну релокацію. Лише 14% опитаних розглядають часткову або повну релокацію за кордон до кінця року. Частина компаній (23%) планує комбінувати релокацію за кордон та в межах України. Тобто у сукупності 37% компаній розглядають релокацію як можливу до кінця цього року. Якщо ж ситуація в країні суттєво не зміниться, можна очікувати, що зазначений показник зростатиме.
Як повідомлялося, з моменту старту прийому заявок на проєкт для світчерів ІТ Generation надійшло понад 100 тис. заявок від українців, які хочуть отримати безоплатне навчання в IT. Проєкт IT Generation дозволяє безоплатно здобути професію у сфері IT. У ньому можуть взяти участь громадяни України віком від 21 до 60 років, які не здобувають формальну освіту та не мають кваліфікації й досвіду роботи в ІТ.