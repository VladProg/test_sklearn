У 2022 році кількість так званих "сплячих" адрес біткойна досягла абсолютного історичного рекорду, і цей показник стрімко зростає.

Про це повідомляє Укрінформ із посиланням на Finbold.

З різних причин відомо, що з деякими адресами біткойна роками не здійснюють жодних транзакцій. Йдеться про значні суми грошей.

Згідно з даними порталу Bitinfocharts, станом на 24 серпня загальна кількість цифрових монет, які зберігають на неактивних адресах більше ніж 5 років, досягла рекордної позначки – 17,87 мільйона біткойнів. Це понад 90% від усіх монет, які на сьогодні є в обігу (19,12 мільйона цифрових монет).

Неактивна адреса з найвищим рейтингом має 79 957 біткойнів, які оцінюють приблизно у 1,6 мільярда доларів, виходячи з ринкової вартості криптовалюти на рівні 21 200 доларів. Загалом, п’ять основних неактивних адрес містять 185 096 біткойнів на суму у 3,9 мільярда доларів.
Наразі вартість біткойна коливається на рівні 21 483 доларів за монету. Ринкова вартість криптовалюти становить 410,95 мільярда доларів. Максимально вартість цифрової монети зростала майже до 69 тисяч доларів за штуку, проте з початку року вона втратила понад 53% від свого піка.