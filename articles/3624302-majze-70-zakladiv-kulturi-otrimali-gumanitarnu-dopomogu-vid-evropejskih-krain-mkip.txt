В Україні 68 закладів культури - бібліотеки, музеї, галереї, театри і заповідники - отримали гуманітарну допомогу від європейських країн.

Про це повідомляє пресслужба Міністерства культури та інформаційної політики, передає Укрінформ.
Зазначається, що допомогу отримано у межах діяльності "Штабу порятунку спадщини", який діє у співпраці та координації із МКІП.
За даними міністерства, наразі гуманітарна допомога для українських культурних інституцій надійшла від 13 установ європейських країн, зокрема: музеїв Польщі, нідерландського Фонду Принца Клауса, Мінкультів Естонії та Хорватії, італійської асоціації CHOICE. Також долучилися Комітет допомоги українським музеям та Центр допомоги культурі Україні із Польщі, швейцарський Фонду ALIPH і французька організація ICOM. Крім того, українську культури підтримали Німецький археологічний інститут та Федеративне агентство з технічної допомоги, а також гумдопомогу надіслали чеські інституції - Національний музей і Галерея образотворчого мистецтва в Остраві.
Серед українських установ, як вже отримали допомогу, - 68 бібліотек, музеїв, галерей, театрів і заповідників, які територіально охоплюють всю країну. Зокрема, у Харківській області допомогу отримали Харківський історичний музей ім. Сумцова та Музей археології ХНУ ім. Каразіна; у Полтавській - Національний музей-заповідник українського гончарства в Опішному; у Львівській - Державний історико-культурний заповідник "Нагуєвичі". Також меценати не залишили столичні установи, зокрема, Національний заповідник "Києво-Печерська Лавра" та Національну бібліотеку України ім. Вернадського.
МКІП повідомляє, що у співпраці із Всесвітнім фондом пам’яток (WMF) буде реалізовано два проєкти, спрямовані на захист в зимовий період Охтирського краєзнавчого музею та Чернігівської молодіжної бібліотеки.
"Окрім матеріальної допомоги, надходили кошти на підтримку культурних інституцій України від закордонних організацій та приватних осіб. Загалом за цей період на діяльність Штабу отримано 122 010,31 євро та 1000 доларів США, що становить орієнтовно 3 881 100 грн. Витрачено - 1 397 568 грн", - йдеться в повідомленні.
Відомство нагадує, що також діє проєкт "Вогнегасники", у межах якого доставлені протипожежні засоби до 200 дерев’яних церков України, серед яких 8 об’єктів Всесвітньої спадщини. Ініціатива втілюється за підтримки Міжнародного ICOMOS, Фонду збереження українського сакрального мистецтва (FTPUSA), HERI, Центру порятунку української культурної спадщини.
Як повідомлялося, за даними міністра культури та інформаційної політики Олександра Ткаченка, станом на 21 листопада загарбники повністю зруйнували або частково пошкодили близько 800 об’єктів сфери культури.
Фото: x-vymir.com