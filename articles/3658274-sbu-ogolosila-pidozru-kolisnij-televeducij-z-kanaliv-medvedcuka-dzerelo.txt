Служба безпеки України оголосила про підозру колишній ведучій телеканалів Віктора Медведчука NewsOne, "112 Україна" та ZIK Діані Панченко.

Про це Укрінформу повідомило джерело у правоохоронних органах.
Підозру повідомлено за поширення виправдань збройної агресії росії проти України. Більш детальну інформацію Укрінформу пообіцяли дати пізніше.
Як повідомлялось, СБУ здійснює досудове розслідування у кримінальному провадженні щодо проросійської пропагандистки Діани Панченко, яка у грудні незаконно відвідала тимчасово окуповані Донецьк та Маріуполь і зняла відеорепортаж.
Досудове розслідування здійснюється за ознаками вчинення злочину, передбаченого частиною 2 статті 436-2 Кримінального кодексу України – виготовлення, поширення матеріалів, в яких міститься виправдовування, визнання правомірною, заперечення збройної агресії російської федерації проти України, у тому числі шляхом представлення агресії рф як внутрішнього громадянського конфлікту.
Президент України Володимир Зеленський 15 січня, підписав указ про введення в дію рішення Ради нацбезпеки і оборони України (РНБО) про застосування персональних санкцій проти ще 198 діячів культури і медіасфери. До списку, зокрема потрапили російський генеральний продюсер російського пропагандистського телеканалу "Звезда" Борис Яновський, телеведуча Яна Рудковська, актор і телеведучий Борис Корчевніков, російський музичний критик і журналіст Сергій Сосєдов, публіцист і пропагандист Володимир Корнілов, спортивний журналіст Дмитро Губернієв, режисер Андрій Кончаловський та інші пропагандисти центральних російських телеканалів.
Також потрапила у санкційний список громадянка України, колишня телеведуча Діана Панченко.