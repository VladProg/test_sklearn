Верховна Рада ухвалила закон, який запроваджує механізм компенсації за зруйноване та пошкоджене житло внаслідок російської агресії в Україні.

Відповідний законопроєкт (реєстр №7198) підтримали у другому читанні 275 народних депутатів, передає Укрінформ з посиланням на парламентаря Ярослава Железняка.
Документом визначаються правові та організаційні засади надання державою компенсації за пошкодження та знищення окремих категорій об’єктів нерухомого майна внаслідок бойових дій, починаючи з 24 лютого. Закон не поширюватиметься на об’єкти, що на дату введення воєнного стану були на тимчасово окупованій території.
Компенсацію пропонують надавати виключно за пошкоджену або знищену житлову нерухомість: квартири, інші житлові приміщення (наприклад, кімнати у гуртожитках), будинки садибного типу, садові та дачні будинки, об’єкти будівництва, у яких зведені опорні та зовнішні конструкції. Право на компенсацію отримають лише громадяни України.
Власники знищених квартир та інших житлових приміщень зможуть одержати житловий сертифікат – документ, що підтверджує гарантії держави профінансувати придбання квартири або іншого житлового приміщення в обсязі визначеної грошової суми. Вони матимуть право самостійно обрати географічну локацію для використання житлового сертифікату.
У власників приватних будинків буде вибір – отримати житловий сертифікат на купівлю квартири чи будинку або грошову компенсацію, яку будуть перераховувати на рахунок зі спеціальним режимом використання для фінансування будівництва. За пошкоджене майно отримати грошову компенсацію буде неможливо – для таких випадків пропонується виключно відновлення через будівельні роботи та/або надання будівельних матеріалів для них.
Граничний розмір компенсації – і грошової, і у вигляді житлового сертифіката – відсутній, як і обмеження щодо місцезнаходження, типу та площі нового житла, будівництво якого буде профінансоване через сертифікат. Розмір компенсації буде вираховуватися Комісіями при органах місцевого самоврядування на підставі методики, визначеної Кабінетом Міністрів.
Кожен громадянин може подати інформаційне повідомлення про пошкоджене чи знищене майно в електронній формі – у "Дію", в паперовій – через ЦНАП. Після верифікації документів усі дані додаються до Реєстру пошкодженого та знищеного майна. Зробити це можна під час дії воєнного стану та протягом одного року з дня його припинення.
Джерелами фінансування компенсації визначено: кошти державного та місцевих бюджетів; міжнародних фінансових організацій, інших кредиторів та інвесторів; міжнародна технічна та/або поворотна чи безповоротна фінансова допомога; репарації або інші стягнення з російської федерації.
Як повідомляв Укрінформ, внаслідок повномасштабного вторгнення росії у 2% українців житло повністю зруйноване, у 6% - пошкоджене.
Фонд гарантування вкладів фізичних осіб забезпечив перерахування до спеціального фонду державного бюджету коштів в еквіваленті 17 млрд грн з рахунків Промінвестбанку та Міжнародного резервного банку (колишній Сбербанк росії). Ці кошти планують спрямувати на відновлення української інфраструктури.
Наразі у країнах світу заморожені російські активи на суму 340-350 мільярдів доларів, включаючи активи російського центробанку та російських олігархів, що підтримують режим володимира путіна та його злочинну агресію проти України.
Фото: Олександр Сєнкевич, Телеграм