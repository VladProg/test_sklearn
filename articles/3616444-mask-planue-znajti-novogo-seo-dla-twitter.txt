Новий власник Twitter Ілон Маск заявив, що розраховує скоротити свій час у Twitter і, зрештою, знайти нового СЕО.

Про це Маск заявив під час свідчень у суді штату Делавер у справі щодо його пакету виплат винагород на посаді гендиректора Tesla, схваленого інвесторами у 2018 році, повідомляє Укрінформ з посиланням на Reuters.
Маск висловив сподівання завершити організаційну реструктуризацію компанії цього тижня.
Пізніше Маск написав у мікроблозі, що продовжить керувати компанією, доки Twitter не стане сильним, хоч це "займе деякий час".
Цей твіт з'явився після того, як засновник та колишній СЕО компанії Джек Дорсі заявив, що не погодиться на посаду генерального директора Twitter.
Наразі інвестори Tesla стурбовані часом, який Ілон Маск приділяє перетворенню Twitter. Маск визнав, що деякі інженери Tesla допомагали в оцінці інженерних команд Twitter, але він сказав, що це було на добровільній основі і в неробочий час.
Окрім цього, Маск анонсував незабаром можливість писати довгі пости у соцмережі.
"Незабаром з'явиться можливість писати довгі твіти", - написав бізнесмен у коментарі до свого посту у Твітері.
Інших деталей він не навів.
Поки що максимальний обсяг твіту становить 280 символів. Довгий час у соцмережі можна було писати повідомлення обсягом 140 символів, але у 2017 році керівництво компанії вирішило збільшити розмір повідомлень вдвічі.
Як повідомляв Укрінформ, Ілон Маск завершив купівлю платформи Twitter за 44 млрд доларів у жовтні. Негайно після придбання він розпустив раду директорів, зміцнивши контроль над компанією.