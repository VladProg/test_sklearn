Німецький автовиробник Mercedes-Benz оголосив про те, що йде з росії, та продаж часток у місцевих дочірніх компаніях дилерському холдингу "Автодом".

Як передає Укрінформ, про це повідомляє Інтерфакс з посиланням на російське представництво концерну.
Будуть продані, зокрема, частки в АТ "Мерседес-Бенц РУС", ТОВ "Мерседес-Бенц Мануфекчуринг Рус" (завод у Підмосков'ї), ТОВ "Мерседес-Бенц Файненшл Сервісез Рус", "Мерседес-Бенц Банк Рус" ТОВ, ТОВ "Мерседес-Бенц Капітал Рус". Завершення угоди ще підлягає схваленню всіма відповідними органами.
російський мінпромторг пообіцяв підібрати "Автодому" нового технологічного партнера. Очікується, що тепер ця компанія здійснюватиме технічне обслуговування автомобілів Mercedes-Benz, проданих раніше на російському ринку.
Як повідомлялося, Mercedes-Benz Group AG на початку березня, останнім з європейських автовиробників, оголосив, що призупиняє експорт та виробництво автомобілів у росії. Незадовго до цього Daimler Truck Holding AG, яка була виділена з Mercedes-Benz у грудні 2021 року, також заявила, що припинить діяльність у росії і перегляне перспективи спільного підприємства з "КАМАЗом" у Набережних Челнах.
24 лютого росія розпочала новий етап війни проти України – повномасштабне вторгнення. Західні компанії йдуть з російського ринку. Демократичні країни світу чинять тиск на рф та водночас всебічно допомагають Україні.