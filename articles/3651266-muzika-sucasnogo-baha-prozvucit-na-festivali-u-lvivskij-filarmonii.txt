У Львівській національній філармонії імені Мирослава Скорика з 12 по 22 січня пройде різдвяний фестиваль «BACH CONTEMPORARY», в рамках якого відбудеться п’ять концертів.

Про це Укрінформу повідомила пресслужба Львівської філармонії.
«10 днів, з 12 по 22 січня 2023 року, Львівська національна філармонія імені Мирослава Скорика вже вп’яте запрошує слухачів на різдвяний фестиваль «BACH CONTEMPORARY», події якого зруйнують стереотипи про музику німецького генія. Вони покажуть, наскільки вона, навіть через 300 років, є актуальною та цікавою (адже у перекладі з англійської назва фестивалю звучить як «Бах сучасний»)», - зазначають організатори фестивалю.
Ініціатором створення і проведення фестивалю, а також його директоркою є українська органістка Олена Мацелюх. Концерти «BACH CONTEMPORARY» супроводжуватимуть візуалізації від художниці-імпровізаторки Ольги Куц, яка з допомогою різних технік (графіка, живопис) зображатиме образи та настрої композицій, що звучатимуть.
У рамках фестивалю «BACH CONTEMPORARY» відбудеться п’ять концертів. Зокрема 12 січня, на відкритті фестивалю, прозвучать чотири концерти в перекладі для фортепіано та органа, а також кантати Йоганна Себастьяна Баха, написані композитором до різдвяних свят. Під час другої події фестивалю у виконанні гітариста Андрія Остапенка прозвучать різноманітні твори для класичної іспанської гітари: від старовинних бальних танців до запальних танго та скерцо.

«В третій події фестивалю до Баха доєднаються Шопен, Дворжак, Брамс, Барвінський, Равель, Скорик, Штамм та Монті. Наступний концерт буде присвячений “Чотирьом порам року” Антоніо Вівальді. Звучатиме ця оркестрова композиція у транскрипції для скрипки та органа, яку здійснив корифей львівського органного мистецтва і майстер-будівничий Віталій Півнов», - додали у філармонії.
Завершиться фестиваль 22 січня великим концертом «Bach & Rock Organum». Орган, фортепіано, вокал, ударні та камерний оркестр об’єднаються під орудою Сергія Лихоманенка – українського музиканта, диригента і продюсера.
Фото: www.philharmonia.lviv.ua