Сполучені Штати є безумовним лідером з надання допомоги Україні та мобілізації світової підтримки нашої держави: оборонної, фінансової, політичної та гуманітарної, а також із забезпечення санкційного тиску на країну-агресора.

Цей факт відзначила посол України в США Оксана Маркарова у статті для «Європейської правди», передає Укрінформ.
«Після 24 лютого 2022 року Конгрес США виділив додатково для України та для інших країн на пов’язані з Україною потреби $66 млрд. З них $13 млрд – це пряма бюджетна підтримка України у формі безповоротних грантів, понад $1,9 млрд гуманітарної допомоги», - написала Маркарова.
Вона додала, що ще більшою є військова допомога: за програмою Presidential drawdown на $19,5 млрд, за програмою USAI на $8,595 млрд та $225 млн за програмою FMF.
Посол України також нагадала, що після історичного візиту Президента Володимира Зеленського з Бахмута до Вашингтона Конгрес США проголосував за додаткові $45 млрд на 2023 рік, з яких вже триває майже щотижневе виділення безпекової допомоги.
З лютого триває перерахунок траншів прямої грантової бюджетної підтримки, яка складе $9,9 млрд та $1,1 млрд допомоги на енергетичні потреби України, а також $1,5 млрд на програми з економічної стабілізації нашої держави та початкову фазу відбудови.
«Крім того, йде робота з використання виділених Конгресом на 2023 рік близько $5 млрд гуманітарної допомоги Україні», - зазначила Маркарова.
Як повідомлялося, уряд Сполучених Штатів оголосив у п'ятницю, 24 лютого, новий пакет допомоги Україні на суму 2 млрд доларів з фонду Ініціативи сприяння безпеці України (USAI), яку буде приурочено до першої річниці повномасштабного вторгнення.