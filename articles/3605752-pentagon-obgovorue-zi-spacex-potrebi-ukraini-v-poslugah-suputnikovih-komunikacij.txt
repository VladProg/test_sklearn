Міністерство оборони США підтвердило, що продовжує переговори, в тому числі з компанією SpaceX та іншими виробниками, щодо можливостей для забезпечення потреб України у послугах супутникових комунікацій.

Про це заявив у вівторок під час брифінгу речник Пентагону генерал Патрік Райдер, передає власний кореспондент Укрінформу.
«Ми продовжуємо обговорювати потреби України в послугах супутникового зв’язку із самою Україною й компаніями, такими, як SpaceX, та іншими», - зазначив представник Міністерства оборони США.
За його словами, він поки не може анонсувати будь-яких потенційних контрактів або майбутніх домовленостей.
Водночас Райдер нагадав, що минулої п’ятниці Пентагон оголосив про поставку в Україну чотирьох антен типу Satcom, щоб забезпечити потреби супутникового зв’язку.
Як повідомляв Укрінформ, засновник компанії SpaceX Ілон Маск тиждень тому заявив, що не вимкнув би роботу супутникового інтернету для терміналів Starlink в Україні, навіть якби Пентагон відмовився його фінансувати.
Фото: wikipedia.org