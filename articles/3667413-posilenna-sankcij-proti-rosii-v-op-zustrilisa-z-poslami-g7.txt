Перший віцепрем'єр-міністр – міністр економіки Юлія Свириденко та радник керівника Офісу Президента Владислав Власюк провели зустріч із послами «Групи семи» (G7) з питань посилення санкцій проти рф.


Як передає Укрінформ, про це повідомляється на сайті Президента.
Під час зустрічі Свириденко ознайомила послів G7 із заходами, яких вживає Україна з метою забезпечення ефективної та скоординованої санкційної політики.

Зокрема було відзначено, що з часу започаткування у вересні 2022 року роботи Міжвідомчої робочої групи з питань реалізації державної санкційної політики Україна запровадила санкції щодо понад 3300 фізичних та 1550 юридичних осіб, причетних до діяльності, спрямованої проти суверенітету й територіальної цілісності держави.
Послів також було поінформовано про подальші плани української сторони щодо імплементації впроваджених санкцій.
Перший віцепрем'єр-міністр наголосила, що посилення міжнародного санкційного тиску на рф залишається важливим інструментом протидії агресії росії проти України. У цьому контексті вона відзначила необхідність більшої синхронізації санкційних режимів щодо рф з боку Європейського Союзу та країн G7.

Також було наголошено на необхідності запровадження максимально жорстких секторальних санкцій стосовно росії з метою обмеження здатності кремля продовжувати агресивну війну проти України.
Радник керівника Офісу Президента Владислав Власюк відзначив інтерес української сторони до посилення координації та взаємодії з країнами «Групи семи» на санкційному треку.
Він презентував послам G7 останні напрацювання Міжнародної робочої групи щодо санкцій проти росії, яку очолюють керівник Офісу Президента Андрій Єрмак і директор Інституту міжнародних досліджень Фрімана-Споглі, посол Майкл Макфол, зокрема щодо оцінки впливу запроваджених санкцій проти рф та пріоритетних напрямів для подальшого посилення санкційного тиску на агресора.

Власюк відзначив важливість запровадження санкційних обмежень проти ядерної промисловості рф з огляду на роль компанії «росатом» у незаконному захопленні Запорізької атомної електростанції.
Окрему увагу було приділено необхідності посилення санкційного тиску щодо російських пропагандистів і діячів культури, які активно підтримують незаконну війну проти України.
Радник керівника Офісу Президента висловив очікування, що наступний пакет санкцій, який готують партнери до річниці початку повномасштабного вторгнення рф, буде максимально потужним і амбітним.
Як повідомляв Укрінформ, уряд Японії, яка цьогоріч головує в G7, розглядає можливість проведення саміту країн "Групи Семи" у першу річницю повномасштабного вторгнення росії в Україну 24 лютого. Очікується, що на запланованому цьогорічному онлайн-саміті країни "Групи Семи": Японія, Велика Британія, Канада, Франція, Німеччина, Італія та Сполучені Штати, а також ЄС підтвердять співпрацю у підтримці України, одночасно засуджуючи дії росії.
Фото: ОП