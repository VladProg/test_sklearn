Прапор України, переданий Президентом Володимиром Зеленським конгресменам США, пошили на Кіровоградщині за гроші жінки, яка втратила на війні онука.

Про це повідомляє Суспільне з посиланням на волонтерку Ірину Кабанову, передає Укрінформ.
«Прапор України, який Президент Володимир Зеленський передав Конгресу під час візиту до Сполучених Штатів Америки, пошили у місті Олександрія на Кіровоградщині», – йдеться у повідомленні.
За інформацією Кабанової, тканину на стяг купили за гроші місцевої жительки Віри Вовк, яка втратила на війні онука. Денис Карпенко загинув 15 квітня внаслідок ракетного обстрілу російськими окупантами олександрійського аеродрому. Гроші, які в родині збирали йому на весілля, жінка віддала на потреби Збройних сил України.
«Ми якраз збиралися їхати на передову, і вона принесла до нашого координаційного центру гроші. Ми купили тканину та віддали місцевій швачці, яка пошила прапори», – розповідає волонтерка.
У вересні волонтери відвезли стяги під Херсон та передали бійцям 57-ї бригади.
«Один прапор наш земляк з Олександрії поклав собі у бронежилет. Він воював з ним та вважав своїм оберегом. Потім з Херсона хлопців перекинули у Бахмут. Днями наш олександрієць пише мені, що прапора більше немає, бо військові розписалися та віддали його Президенту, коли той приїжджав у Бахмут. Сказав, єдине жалкує, що не встиг підписати на ньому, що він з Олександрії», – розповіла Кабанова.
За її словами, військові постійно просять у волонтерів на передову українські прапори.
Як повідомлялося, 22 грудня під час виступу у Конгресі США Володимир Зеленський передав конгресменам український бойовий прапор із Бахмута як прояв вдячності за допомогу. У відповідь Президент отримав від спікера Палати представників Ненсі Пелосі прапор США.
Фото: ОП