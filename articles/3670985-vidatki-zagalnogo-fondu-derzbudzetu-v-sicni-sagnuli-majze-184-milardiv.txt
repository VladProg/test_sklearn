Сума видатків загального фонду державного бюджету у січні 2023 року становила 183,9 млрд грн.

Як передає Укрінформ, про це повідомляє пресслужба Міністерства фінансів.
«За січень 2023 року загальна сума касових видатків загального фонду державного бюджету становить 183,9 млрд грн», - йдеться в повідомленні.

У міністерстві зауважують, що у структурі видатків найбільше спрямовано на оплату праці з нарахуванням - 90,7 млрд грн, на оплату використання товарів і послуг - 37,1 млрд грн, на соціальне забезпечення (виплату пенсій, допомоги, стипендій) - 45 млрд грн, на трансферти місцевим бюджетам - 9,5 млрд грн та на обслуговування державного боргу - 0,6 млрд грн.
Як повідомляв Укрінформ, у 2022 році сума видатків загального фонду державного бюджету від початку повномасштабного вторгнення рф в Україну становила 2,2 трлн грн.