Із 13 лютого Конкурсна комісія з добору кандидатів на посаду члена Вищої кваліфікаційної комісії суддів України продовжить співбесіди з 29 претендентами до ВККС.

Як передає Укрінформ, відповідний графік співбесід на лютий оприлюднено на сайті Вищої ради правосуддя.
У графіку зазначається, що у лютому заплановано провести співбесіди із 29 кандидатами у період із 13 до 21 лютого включно.
Співбесіда відбуватиметься українською мовою із забезпеченням синхронного перекладу дистанційно через платформу ZOOM. Передбачається також трансляція розмов в онлайн-режимі на офіційному сайті Вищої ради правосуддя та офіційних каналах Конкурсної комісії.
Запланована тривалість співбесіди – 60 хвилин, але вона не перевищуватиме 90 хвилин.
На початку співбесіди кандидат матиме час, аби представити себе Комісії. З урахуванням безпекової ситуації та перебоїв з електропостачанням в Україні до графіка можуть бути внесені зміни, про які повідомлять додатково.
Також у Комісії повідомили, що два кандидати – Оксана Бондаренко та Олег Костриця – подали заяви про припинення участі у конкурсі.
Як повідомлялося, 26 січня Конкурсна комісія завершила співбесіди з 32 кандидатами на посаду члена ВККС, які були заплановані у січні 2023 року.
ВККС не працює майже три роки. З метою поновлення її роботи створена Конкурсна комісія, яка добирає кандидатів на посади членів ВККС на засадах прозорого конкурсу за участю міжнародних експертів, що є частиною судової реформи, яку проводить Україна.
Комісія оголосила конкурс на зайняття посади члена Вищої кваліфікаційної комісії суддів України. До участі у конкурсі були допущені 301 правник-громадянин України, які мають вищу юридичну освіту, стаж професійної діяльності у сфері права не менше 15 років та володіють державною мовою.
За результатами першого етапу конкурсу до участі в другому етапі (співбесідах) були запрошені 64 кандидати.