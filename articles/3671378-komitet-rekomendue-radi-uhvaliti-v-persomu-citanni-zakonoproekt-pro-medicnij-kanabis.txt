Комітет Верховної Ради з питань здоров‘я нації, медичної допомоги та медичного страхування рекомендує парламенту ухвалити в першому читанні законопроєкт про використання медичного канабісу.

Про це повідомляється на офіційній сторінці комітету в Фейсбуці, передає Укрінформ.

Так, народні депутати на комітетському засіданні розглянули проєкт №7457 "Про регулювання обігу рослин роду коноплі (Cannabis) в медичних, промислових цілях, науковій та науково-технічній діяльності для створення умов щодо розширення доступу пацієнтів до необхідного лікування онкологічних захворювань та посттравматичних стресових розладів, отриманих внаслідок війни".

Голова комітету Михайло Радуцький нагадав, що цей законопроєкт було рекомендовано до ухвалення в першому читанні в червні минулого року. Однак, за його словами, після проведення додаткових консультацій та отримання висновків щодо відповідності положень цього проєкту праву Європейського Союзу і пропозицій Комітету ВР з питань аграрної політики, розглянутих на спільному засіданні трьох підкомітетів, були підготовлені узгоджені правки.
Ці правки стосуються таких питань: визначення вмісту тетрагідроканабінолу (ТГК) у коноплях для промислових цілей на рівні не вище 0,3%, а для медичних конопель – вище 0,3%; виведення коноплі для промислових цілей з-під дії закону про обіг наркотичних засобів, що повністю відповідає Конвенції ООН про наркотики 1961 року; дозвіл на визначення вмісту ТГК в коноплях для медичних цілей у державних лабораторіях, а в коноплях для промислових цілей – у лабораторіях будь-якої форми власності. Окрім того, оновленою редакцією документу пропонується передбачити виробництво нарковмісних ліків лише з конопель для медичних цілей та встановити, що нульова квота на імпорт в Україну сировини для виробництва ліків з коноплі діє 5 років і не поширюється на наукову діяльність. Також внесено низку техніко-юридичних правок, у тому числі щодо термінології.

"За результатами численних нарад ці пропозиції були підтримані МОЗ, аграріями, і пацієнтською спільнотою. Маємо велике сподівання, що ці зміни дозволять досягти балансу та підтримки в залі парламенту", — підкреслив голова комітету.

За результатами розгляду Комітет ВР з питань здоров‘я нації, медичної допомоги та медичного страхування рекомендував парламенту скасувати своє попереднє рішення щодо законопроєкту (від 14 червня 2022 року), ухвалити документ у першому читанні, доручити членам комітету доопрацювати відповідний проєкт із урахуванням поправок і пропозицій, при підготовці законопроєкту до другого читання опрацювати та врахувати пропозиції підкомітетів з питань адаптації законодавства України до положень права ЄС з питань охорони здоров’я та з питань фармації та фармацевтичної діяльності.

Як повідомлялося, законопроєкт № 7457 про регулювання обігу рослин роду коноплі (Cannabis) в медичних, промислових цілях, науковій та науково-технічній діяльності був зареєстрований у Верховній Раді 10 червня 2022 року. У разі його ухвалення українці зможуть купувати, зберігати та вживати ліки на основі медичних конопель, а лікарі отримають право їх призначати.
Фото: pixabay.com