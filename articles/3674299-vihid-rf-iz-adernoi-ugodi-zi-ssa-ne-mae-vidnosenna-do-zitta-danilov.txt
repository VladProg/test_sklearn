Вихід росії із "ядерної угоди" з США не має відношення до життя.

Про це Секретар Ради національної безпеки та оборони Олексій Данілов сказав в ефірі загальнонаціонального телемарафону “Єдині новини”, передає Укрінформ.
"Я вважаю, що на це не треба звертати увагу. Воно не має ніякого відношення до життя. Все, що підписує рф, вона сама собі і скасовує, нікого не питаючи, не попереджаючи, не даючи пояснень, тому що їм так забажалося. Коли вони починають лякати, що у них арсенали тощо, хай хоч спробують. Як тільки хоч одна ракета з ядерною боєголовкою, тактична або стратегічна, вилетить з росії і впаде на будь-яку територію, ця територія рф буде знищена миттєво. І вони це знають, їх попереджали. Їх попередили наші партнери, як це буде відбуватися", - сказав Данілов.
Секретар РНБО додав, що такі дії путінського режиму свідчать про його агонію і розраховані на "внутрішнє користування".
Водночас Данілов критично оцінив заяви глав деяких країн, які вважають, що путінського режиму треба боятися.
"Перше, що треба робити - ніколи не лякатися. Якщо ви злякалися, ви одразу програли. Тримайтеся, як би важко не було. Нам з 24 лютого було важко, допомоги не було ніякої, окрім телефонних дзвінків "тримайтеся", - сказав Данілов.
Як повідомляв Укрінформ, держдума росії ухвалила внесений путіним закон, який припиняє участь росії в Договорі з США про стратегічні наступальні озброєння (СНО-ІІІ), який обмежує ядерні арсенали двох країн.
СНО-ІІІ, також відомий як New START, був підписаний у Празі навесні 2010 року на 10 років, термін його дії спливав 5 лютого 2021 року. У 2021 році США і росія домовилися про продовження дії цього договору на наступні п’ять років.
Відповідно до СНО-ІІІ, кожна зі сторін-учасниць зобов’язується скоротити до фіксованої кількості у 1550 одиниць кількість ядерних боєзарядів та до 700 одиниць – кількість розгорнутих засобів їх застосування, включаючи міжконтинентальні ракети, підводні човни та стратегічні бомбардувальники.