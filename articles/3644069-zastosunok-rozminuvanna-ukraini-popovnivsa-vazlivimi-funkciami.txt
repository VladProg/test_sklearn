У мобільному застосунку «Розмінування України», призначення якого - навчити українців мінної безпеки, з'явилися нові функції.

Як передає Укрінформ, про це повідомляє Державна служба з надзвичайних ситуацій у Фейсбуці.
«Мобільний застосунок «Розмінування України» був створений, щоб убезпечити населення від вибухонебезпечних пристроїв та навчити українців мінної безпеки. Цього тижня додаток оновився - у ньому з’явилося багато важливих та дуже корисних функцій», - ідеться у повідомленні.

Зокрема в розділі «Мапа» доопрацювали функціональні можливості й вигляд карти, додали поле пошуку за адресою та фільтри. Тепер користуватися інтерактивною мапою та відстежувати небезпечні зони поруч можна і в офлайні.
З'явилась функція - локалізація застосунку на англійську мову. Тож користуватися додатком зможуть і іноземці.
Оновлено пуш-повідомлення: розробники допрацювали функціонал сповіщень про перебування в небезпечній зоні та про зміну статусу поданих заявок.
Окрім того, вказується в дописі, розділи «Інформація» й «Функції та підказки» зможуть автоматично наповнюватися важливими та корисними даними про ВНП і сам застосунок.
Як нагадують у ДСНС, застосунок «Розмінування України» ДСНС був створений та оновлений за підтримки Фонду Східна Європа в межах кількох програм: Програма EGAP, що фінансується Швейцарією; програми «Дивись під ноги!», що фінансується DanChurchAid; та програми «Спільнодія» – за фінансування Європейського Союзу.