На шляху підготовки до матчів кваліфікації Євро-2023 (U19) юнацька збірна України з футзалу візьме участь у Umag Nations Cup 2023.

Як повідомляє пресслужба Асоціації футзалу України, турнір відбудеться в хорватському Новиграді, передає Укрінформ.
Українці проведуть товариські матчі проти однолітків із Франції (17 січня), Словенії (19 січня) та Італії (20 січня).
Як повідомляв Укрінформ, у листопаді минулого року відбулося жеребкування попереднього й основного раундів відбору Євро-2023 (U19) з футзалу. За його підсумками юнацька збірна України потрапила до групи 2 основного раунду, де зустрінеться з Румунією, Сербією та переможцем групи В попереднього раунду (Чорногорія, Сан-Марино, Гібралтар). Міні-турнір прийматиме Сербія.
Місцем проведення фінального турніру Євро-2022/2023 з футзалу серед юнаків до 19-ти років був визначений Пореч (Хорватія). Окрім господарів, у фінальній стадії зіграють сім збірних, які стануть відомі після другого раунду кваліфікації, що завершиться до 26 березня.
Формат фінального турніру - вісім учасників зіграють у двох групах по чотири команди, по дві найкращі збірні вийдуть до півфіналу.
Фото: facebook.com/UKRAINEFUTSAL.