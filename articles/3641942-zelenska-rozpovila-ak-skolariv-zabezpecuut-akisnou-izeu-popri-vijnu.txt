Дружина Президента Олена Зеленська акцентувала на основних напрямах, за якими рухалася реформа шкільного харчування цього року.

Як передає Укрінформ, про це повідомляє пресслужба Президента.
Реформа шкільного харчування була започаткована з ініціативи дружини Президента до повномасштабного російського нападу. З початком агресії велика кількість людей потребувала забезпечення гарячим харчуванням. У тих школах, які завдяки реформі мали оновлену технічну базу, змогли готувати сотні тисяч порцій їжі. Заклади стали гуманітарними осередками. На базі шкіл були організовані прихистки для внутрішньо переміщених осіб у різних куточках України.
Зеленська акцентувала на основних напрямах, за якими рухалася реформа цього року.
Зокрема отримано необхідні передумови для початку будівельних робіт фабрики-кухні в Бучі для забезпечення якісною свіжою їжею навчальних закладів регіону. Меценатом проєкту став Говард Баффет, американський філантроп і бізнесмен, син відомого інвестора Воррена Баффета.
«Пан Баффет сказав мені, що хоче брати участь у відновленні України. Вирішили почати з освіти та ще й у звільненому регіоні, який найбільше постраждав від російських загарбників», – зазначила перша леді.
Основними споживачами продукції нової фабрики-кухні будуть школи й заклади дошкільної освіти Бучанської, Немішаївської, Бородянської громад. Потужності виробництва можна буде переналаштувати чи розширити для забезпечення потреб харчування будь-яких верств населення. Зокрема підприємство зможе годувати тимчасово переміщених осіб і місцевих жителів.
«Так у воєнний час повертається наша реформа шкільного харчування, бо саме в її межах ми запланували побудувати потужні підприємства, які годуватимуть не один заклад, а низку. І це – частина нашого плану з відновлення України, адже починати відбудову потрібно вже зараз», – зазначила Зеленська.
Фабрика-кухня в Бучі запрацює 1 вересня 2023 року. Вона стане пілотним проєктом, і в майбутньому мережа фабрик-кухонь буде поширена на всю територію України. Кожна з них зможе забезпечувати харчуванням 30–40 навчальних закладів.

Попри війну триває розвиток кадрового потенціалу: директорат професійної освіти МОН України, директорат громадського здоров'я та профілактики захворюваності Міністерства охорони доров'я, команди Національної асоціації громадського харчування, відомого кухаря Євгена Клопотенка, українсько-швейцарського проєкту «Діємо для здоров’я», Національного управління у справах освіти та молоді Естонської республіки (NarNo) реалізовували програми навчання кухарів.
Зокрема відбулася серія тренінгів для педагогів-кухарів закладів професійної освіти, які передаватимуть знання кухарям їдалень шкіл і дошкільних закладів. Навчання пройшли вже 230 педагогів-кухарів із шести областей України (Дніпропетровська, Київська, Львівська, Полтавська, Рівненська та Херсонська).
Тисяча опорних шкіл отримає донорську допомогу від ЮНІСЕФ у розмірі 2 тис. доларів на інвентар та обладнання для їдалень.

За підтримки українсько-швейцарської програми DECIDE проведена серія стратегічних сесій «Реформа шкільного харчування: в умовах дії воєнного стану», присвячених необхідності забезпечення якісного та повноцінного харчування у закладах освіти, які під час російського вторгнення працюють очно.
«Важливо, щоб у таких складних умовах заклади освіти мали змогу для організації харчування і водночас – щоб якість і безпечність харчування не погіршилися», – зазначила перша леді.
Зеленська наголосила на важливості безпеки, оскільки під час освітнього процесу можливі повітряні тривоги, коли не лише діти та вчителі, а й персонал шкільних їдалень має перебувати у сховищах протягом невизначеного часу. Отже, потрібні чіткі та зрозумілі правила, які допоможуть працівникам харчоблоків у критичні моменти: як нагодувати дітей, якщо приготування страв було призупинене, коли технологічні процеси можна відновити, а коли ні тощо. Команда реформи розробляє такі рекомендації.
Портал «ЗнаЇмо» й далі інформує управлінців, освітян, батьків і представників бізнесу про найактуальніші теми в організації харчування в закладах освіти. Вже понад 4700 учителів молодшої школи прослухали курс «Здорове харчування» від ЮНІСЕФ і використовують нові матеріали та знання для навчання дітей. Порталом скористалися понад 260 тис. осіб із понад 10 країн. Спільно з Українським інститутом розвитку освіти (УІРО) розпочалась нова фаза діяльності порталу.
Крім того, дружина Президента повідомила про плани реформи на наступний рік.
Так, команда Інституту освітньої аналітики, швейцарсько-українського проєкту DECIDE та МОН проводить дослідження стану організації шкільного харчування, щоб сформувати карту потреб та виявити найактуальніші проблеми громад в організації харчування.
Триватиме навчання кухарів та наповнення і розвиток порталу «ЗнаЇмо».
«ЗнаЇмо» – це інтернет-клуб для всіх учасників процесу. Освітяни знайдуть тут усе про нові стандарти здорових і смачних шкільних обідів. Для батьків – окремий розділ про те, як навчати здорового харчування вдома, тобто продовжувати те, що розпочато в школі. Учні дізнаються про правильний і водночас смачний перекус і зможуть перевірити свої знання за допомогою тестів та ігор», наголосила Зеленська.
Відновлюється перервана російським нападом комунікаційна кампанія щодо реформи.
«Коли ми запускали реформу до війни, прагнули якнайширше поінформувати про неї батьків, учителів та учнів. Розповісти, що означає харчуватися корисно, якісно й водночас смачно. І це актуально в будь-який час, бо здоров’я не стає менш важливим через війну. Отже, кампанія триватиме, але, звісно, вже буде адаптована до умов сьогодення», – підкреслила перша леді.
Шкільне меню зможе стати різноманітнішим, адже команда Клопотенка напрацювала ще 500 рецептів шкільних страв – разом із технологічними картками. Для закладів освіти вони будуть доступні після проходження експертизи у відповідних установах.
Як повідомляв Укрінформ, з 1 січня заклади загальної середньої освіти перейшли на оновлене шкільне меню, впровадження якого розпочалося з 1 вересня 2021 року.
Фото: Офіс Президента