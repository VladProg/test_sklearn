Станом на 14 лютого споживання електроенергії є суттєвим, але дефіцит в енергосистемі відсутній.

Як передає Укрінформ, про це повідомляє НЕК «Укренерго» у Фейсбуці.
«Споживання на рівні робочого дня понеділка та залишається суттєвим. Дефіцит потужності в енергосистемі наразі відсутній. Це означає, що електростанції виробляють достатньо, щоб покрити споживання», - йдеться у повідомленні.
Зазначається, що через відсутність дефіциту потужності ліміти споживання до областей на сьогодні не доводились. Відповідно до зростання споживання можливе застосування відключень. Заміри фактичного споживання в областях України проводяться відповідно до графіка.
В Одесі через пошкоджену інфраструктуру все ще діють незначні мережеві обмеження.
У компанії підкреслили, що виведено в ремонт енергоблок на одній з електростанцій. Це компенсується посиленою роботою гідроелектростанцій, які через водопілля мають достатньо ресурсів. Також триває імпорт електроенергії зі Словаччини.
«Енергетики продовжують аварійно-відновлювальні роботи на низці електростанцій, які зазнали значних пошкоджень від ракетних та дронових атак росіян. Також ремонтні роботи безперервно ведуться на всіх пошкоджених об’єктах магістральних мереж «Укренерго» для усунення мережевих обмежень та передачі необхідного обсягу електроенергії від генерації до споживачів», – додали в компанії.
Як повідомлялося, понад 10 ГВт основних встановлених потужностей наразі недоступні українській енергосистемі й знаходяться під контролем ворога. Це найбільша в Україні та Європі Запорізька АЕС, а також Запорізька ТЕС, Луганська ТЕС, Вуглегірська ТЕС, Каховська ГЕС. Крім цього, на тимчасово окупованих територіях півдня також знаходиться і більшість вітрових та сонячних електростанцій.