Кабінет Міністрів продовжив фінансову підтримку роботодавців, які працевлаштовують внутрішньо переміщених осіб.

Як передає Укрінформ, про це повідомив Прем'єр-міністр України Денис Шмигаль під час засідання Уряду.
"Урядова програма щодо виплати компенсації роботодавцям за працевлаштування внутрішньо переміщених осіб продовжить діяти у 2023 році", - йдеться в повідомленні.
Відповідні зміни до Порядку надання такої компенсації Кабінет Міністрів ухвалив на засіданні 10 січня 2023 року.
Рішення Уряду передбачає доповнення механізмів фінансування програми, зокрема за рахунок коштів Фонду загальнообов’язкового державного соціального страхування України на випадок безробіття (в межах фінансових можливостей) та інших джерел, не заборонених законодавством.
«Запропоновані зміни дозволять продовжити у 2023 році реалізацію даної програми, яка є затребуваною серед роботодавців. Минулого року нею скористались понад 10 тисяч підприємців. Вони отримали від держави компенсацію на загальну суму 200 млн грн за те, що взяли на роботу майже 16,5 тисяч внутрішніх переселенців», - сказала перший віцепрем’єр-міністр - міністр економіки Юлія Свириденко.
Зазначається, що прогнозні витрати Фонду на 2023 рік становлять 308 млн грн при прогнозному працевлаштуванні 23 тис. осіб.
Як повідомляв Укрінформ, уряд запровадив програму стимулювання підприємців брати на роботу внутрішніх переселенців у квітні 2022 року. Мета програми - пришвидшити адаптацію людей, які змушені були переїхати з небезпечних регіонів, та підвищити рівень зайнятості серед населення. За кожного працевлаштованого з внутрішньо переміщених осіб держава виплачує роботодавцю компенсацію у розмірі мінімальної заробітної плати (6700 грн) впродовж 2 місяців.