Компанія SpaceX Ілона Маска запустила на орбіту два телекомунікаційні супутники для міжнародної організації супутникового зв'язку Intelsat.

Як передає Укрінформ, про це повідомляє Space.com.

Запуск ракети-носія Falcon 9 відбувся у суботу ввечері з космодрому в американському штаті Флорида.
Зазначається, що два телекомунікаційні супутники Galaxy 31 і Galaxy 32 від Intelsat є досить важкими, проте Falcon 9 перевіз їх на далеку геосинхронну орбіту.
Супутники були розгорнуті на запланованій орбіті приблизно через 33 хвилини та 38 хвилин після запуску відповідно.
В Intelsat заявили, що високошвидкісні супутники представляють «нове покоління технологій» для клієнтів, серед яких переважно телевізійні компанії.
Galaxy 31 і Galaxy 32 замінять старі орієнтовані на Північну Америку супутники на геосинхронній орбіті, тобто вони постійно залишатимуться над однією областю Землі.
Суботній запуск став другою місією Intelsat трохи більше ніж за місяць для SpaceX, яка 8 жовтня запустила супутники Galaxy 33 і Galaxy 34 за допомогою Falcon 9.
Як повідомляв Укрінформ, китайський супутник "Юньхай-3" (Yunhai-3) у суботу успішно досяг наміченої орбіти.