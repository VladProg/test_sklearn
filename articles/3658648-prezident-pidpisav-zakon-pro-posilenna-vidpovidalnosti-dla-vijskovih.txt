Президент Володимир Зеленський 24 січня підписав законопроєкт, який посилює кримінальну відповідальність військових.

Про це йдеться у картці законопроєкту №8271 на сайті Верховної Ради, передає Укрінформ.
У картці сказано, що закон надійшов до Верховної Ради за підписом президента. Таким чином, дія закону офіційно набула чинності.
Документ передбачає внесення відповідних змін у Кримінальний кодекс, Кодекс про адміністративні правопорушення та інші законодавчі акти нашої держави.
За цим законом, зокрема, судам заборонять пом'якшувати покарання чи давати умовні терміни для військових, засуджених за окремі види злочинів:

непокора (ст. 402)
невиконання наказу (ст.403)
погрози або насильство щодо начальника (ст.405)
самовільне залишення військової частини (ст.407)
дезертирство (ст.408)
самовільне залишення поля бою (ст. 429)

Також зростають терміни покарання за воєнні злочини та адміністративні правопорушення.
Нагадаємо: цей закон підтримував головнокомандувач Валерій Залужний попри критику правозахисників, частини суспільства та петицію на сайті Президента щодо накладання на нього вето.