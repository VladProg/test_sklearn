Міністр закордонних справ України Дмитро Кулеба сподівається на конструктивну розмову з членом Державної ради КНР, який опікується зовнішньополітичним блоком, колишнім главою МЗС Китаю Ван Ї.

Про це він сказав на брифінгу для українських ЗМІ на полях Мюнхенської безпекової конференції, передає кореспондент Укрінформу.

Головними темами зустрічі будуть українська Формула миру та стратегія Китаю у війні.
«Ми вважаємо, що дотримання принципу територіальної цілісності є фундаментальним інтересом Китаю на міжнародній арені. І прихильність до дотримання і захисту цього принципу є спонукальною силою для Китаю, більшою ніж інші аргументи України, США або будь-якої іншої країни», - сказав Кулеба, додавши, що сподівається на відверту розмову.
Окрім того, Київ сподівається на розмову Президента Володимира Зеленського з Головою КНР Сі Цзіньпіном.
Відповідаючи на запитання Укрінформу щодо того, коли буде призначено посла України в Китаї, міністр сказав, що є кандидат на цю посаду, але процедура ще не запущена.
Нагадаємо, Україна не має посла в Пекіні з моменту смерті Сергія Камишева 14 лютого 2021 року.