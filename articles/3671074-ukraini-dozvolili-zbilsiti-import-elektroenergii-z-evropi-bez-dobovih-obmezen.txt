Європейське енергооб’єднання ENTSO-E 14 лютого ухвалило рішення про збільшення технічної можливості імпорту електроенергії в Україну до 700 МВт у будь-який час.

Як передає Укрінформ, про це повідомляє НЕК «Укренерго» у Телеграмі.
«Це результат нашої спільної наполегливої роботи з європейськими колегами, які глибоко розуміють важливість імпорту для енергосистеми України і надають нам всебічну підтримку у цьому напрямі. Ми будемо й надалі працювати над розширенням технічних можливостей для комерційного обміну між Україною та Європою. Наразі триває оцінка можливості подальшого збільшення лімітів комерційного обміну», – йдеться у повідомленні.
Зазначається, що до цього максимально можливий імпорт з Європи становив 700 МВт вночі та 600 МВт в інші години доби. Збільшення імпорту електроенергії в Україну стало можливим завдяки синхронізації української та європейської енергосистем, яку Укренерго успішно здійснило 16 березня 2022 року в умовах війни.
Як повідомлялося, після перших масованих атак на енергетичну інфраструктуру з 11 жовтня 2022 року Україна припинила експорт електроенергії у Європу.
Під час спільного засідання уряду України та Європейської комісії у Києві 2 лютого цього року Прем’єр-міністр України Денис Шмигаль наголосив на потребі обговорення з міжнародними партнерами необхідності збільшення імпорту електроенергії з країн ЄС до 2 ГВт.