Українські захисники, які наразі перебувають в одному зі столичних госпіталів, отримали понад тисячу книжок у межах благодійної акції «Українським захисникам – українську книгу».

Про це інформує пресслужба МКІП, передає Укрінформ.






В Україні стартувала нова ініціатива «Українським захисникам - українську книгу» / Фото: МКІП



















«Книги вже взяли до читання військові, що наразі перебувають на лікуванні та реабілітації, а також частина книг буде передана до інших госпіталів за сприяння Командування Медичних сил Збройних сил України. Також за підтримки Генерального штабу Збройних сил України книги будуть передаватися на фронт», - йдеться у повідомленні.
Зазначається, ініціатива започаткована у межах благодійної акції «Українським дітям – українську книгу» за сприяння Держкомтелерадіо спільно з Офісом Президента, Міністерством культури та інформаційної політики в Україні та за підтримки Міністерства оборони України. Також у МКІП нагадали, що за 11 місяців благодійної акції за кордон передали близько 600 тис. українських книг, «щоб кожен українець та українка продовжили навчання за українськими підручниками, а також культурно збагачувалися надихалися для нових ідей та звершень».
Повідомлялося, що акція «Українським дітям – українську книгу» має і міжнародний напрямок «Українській молоді – європейську книгу». Перша партія літератури від Webster University Leiden (Нідерланди) була передана Київському національному університету імені Тараса Шевченка. Книги іноземними мовами від закордонних видавництв, організацій, закладів та всіх охочих будуть передаватися у бібліотеки, заклади освіти та установи, які постраждали внаслідок повномасштабного російського вторгнення.