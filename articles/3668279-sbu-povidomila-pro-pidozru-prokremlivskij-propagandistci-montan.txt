Служба безпеки зібрала вичерпну доказову базу на прокремлівську пропагандистку Тетяну Монтян, яка публічно виправдовує російську збройну агресію проти України.

Як передає Укрінформ, про це СБУ повідомила у Телеграмі.

В СБУ зазначили, що, перебуваючи на території країни-агресора, Монтян бере активну участь в інформаційно-психологічних спецопераціях російських спецслужб. Для цього регулярно виступає на російських телеканалах, де активно закликає до зміни меж державного кордону України та підтримки окупаційних угруповань.

Також вона масово поширює дезінформацію про ситуацію в Україні через власні канали на Ютуб і в Телеграм, які нараховують майже пів мільйона підписників.
За даними слідства, зловмисниця виїхала до росії ще у 2021 році. Відтоді постійно відвідує тимчасово окуповані райони Донецької та Луганської областей для підготовки пропагандистських сюжетів на користь кремлівського режиму.
На підставі зібраних доказів слідчі Служби безпеки повідомили їй про підозру за чотирма статтями Кримінального кодексу України: ч. 3 ст. 109 (дії, спрямовані на насильницьку зміну чи повалення конституційного ладу або на захоплення державної влади); ч. 1 та ч. 2 ст. 110 (посягання на територіальну цілісність і недоторканність України); ч. 1 ст. 111-1 (колабораційна діяльність); ч. 3 ст. 436-2 (виправдовування, визнання правомірною, заперечення збройної агресії рф проти України, глорифікація її учасників).
Як повідомлялося, напередодні повномасштабної війни рф долучила до засідання Ради Безпеки ООН, присвяченого реалізації «Мінських угод», як свідка Тетяну Монтян. Під час виступу в режимі відеовключення Монтян ретранслювала звичні російські наративи, називаючи Україну «маріонеткою Заходу» та звинувачуючи «колективний Захід» у намаганнях спровокувати війну. Також вона озвучила звичні тези російської пропаганди щодо того, що Україна, нібито, «вбиває мирне населення Донбасу».