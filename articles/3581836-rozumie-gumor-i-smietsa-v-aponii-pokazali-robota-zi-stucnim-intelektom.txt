Дослідницька група Кіотського університету (Японія) показала робота-гуманоїда зі штучним інтелектом, який розуміє людський гумор.

Як передає Укрінформ, про це повідомляє NHK.

Дослідники додали штучний інтелект до вже існуючого робота-гуманоїда, здатного вести прості розмови, щоб він міг аналізувати сміх.
Робот налаштовується на людський голос, і природно сміється відповідно до гучності та змісту розмови.

«Коли я вперше почув, як робот сміється в потрібний момент, мені здалося, що ми справді можемо спілкуватися один з одним», - заявив доцент Інує Коджі з Вищої школи інформатики Кіотського університету.
Він сподівається, що такі роботи, як цей, стануть цінними помічниками людей, особливо в міру старіння суспільства.
Далі команда дослідників планує розглянути вплив спільного сміху робота на психологію людини.
Як повідомляв Укрінформ, американська компанія Clean Earth Rovers розробила електричний автономний робот, який збирає сміття у воді.
Фото: Jiji