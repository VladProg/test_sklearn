Чверть населення України мають ризики отримати важкий психічний розлад через триваючу вже рік повномасштабну російську війну.

Як передає Укрінформ з посиланням на Reuters, про це заявив спеціальний радник Європейського регіонального бюро Всесвітньої організації охорони здоров’я Мішель Казачкін.
"За оцінками Всесвітньої організації охорони здоров'я, наразі кожна четверта людина в Україні перебуває під загрозою розвитку серйозних психічних розладів", - сказав він.
Описуючи свій нещодавній візит до українського міста Дніпро, Казачкін сказав, що бачив десятки військовослужбовців, госпіталізованих з "гострою і трагічною тривогою, в депресивному та психіатричному станами".
"Психічне здоров'я стає домінуючою проблемою громадського здоров'я в Україні, - сказав він журналістам у Женеві.
Казачкін, який є членом Глобальної комісії з наркополітики, додав, що війна та її наслідки також призвели "до зростання вживання легальних і нелегальних психоактивних речовин".
Як повідомлялося, раніше експерти ВООЗ прогнозували, що через війну понад 8,5 млн українців мають ризик захворіти на такі психічні розлади, як депресія та посттравматичний стрес.