З 29 серпня до 11 вересня українська ІТ-армія паралізувала понад 2400 російських онлайн-ресурсів, зокрема російські медіа та сайти найбільших банків рф.

Як передає Укрінформ, про це повідомляє пресслужба Міністерства цифрової трансформації у Фейсбуці.
«Цифрова бавовна від ІТ-армії: понад 2400 паралізованих онлайн-ресурсів за 2 тижні. ЗСУ продовжують звільняти Україну від окупантів, а ІТ-армія – розхитувати економіку ворога та деморалізувати росіян на цифровому фронті», - йдеться в повідомленні.
Зазначається, що українським фахівцям вдалось паралізувати сервіси Газпромбанку, Московського КредитБанку та Совкомбанку. Через це росіяни не змогли скористатися онлайн-банкінгом та провести фінансові операції зі смартфону, а також отримати зарплати, а їхні рідні – компенсації.
Кіберспеціалісти призупинили роботу найбільшого онлайн- майданчика з продажу автомобілів та запчастин – Дром, що унеможливило росіянами купівлю автомобілів або запчастини для солдат. Кібератака вивела з ладу й великі пропагандистські російські медіа – Rambler, Газета.Ru, МК.
Також під український «плив» потрапили системи електронного документообігу у підприємств з молочної продукції. Оптові та роздрібні продавці молочної продукції вимушені відтепер вручну обробляти документи.
У міністерстві додали, що айтівці попіклувалися і про те, щоб на центральних телеканалах Криму школярі та студенти отримали привітання з 1 вересня від Президента України.
Як повідомляв Укрінформ, Верховна Рада 28 липня ухвалила закон, який надає Державній службі спеціального зв’язку та захисту інформації України (Держспецзв'язку) повноваження формувати та реалізовувати державну політику у сфері активної протидії агресії у кіберпросторі.