Дружина Президента Олена Зеленська, коментуючи ворожий обстріл Дніпра, заявила, що наш біль став зброєю, проти якої безсилі російські ракети.

Як передає Укрінформ, про це Зеленська написала у Телеграмі.
"Сьогодні ми всі – Дніпро. Ми всі – розірваний російською ракетою будинок. Ми – знищені в ньому маленькі родинні світи. Ми – 60 поранених. І ми – 5 загиблих. Ми – діти під завалами. Ми – живі голоси з-під руїн. Коли боляче одному з нас, біль відчуваємо ми всі", - зазначила Зеленська.
За її словами, на це і розраховує ворог.
"Не усвідомлює він лише того, що наш біль давно став нашою зброєю. І проти неї вже всі російські ракети безсилі", - наголосила Зеленська.
Як повідомляв Укрінформ, у Дніпрі кількість поранених внаслідок обстрілу росіянами багатоповерхового будинку зросла до майже 60 осіб, 12 з них діти.