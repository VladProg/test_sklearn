У Голлівуді (США) 20 листопада відбудеться благодійний фестиваль українських короткометражних фільмів.

Як передає Укрінформ, про це Державне агентство з питань кіно повідомляє у Фейсбуці.
Фестиваль UkraineFilmFest пройде за підтримки Міністерства цифрової трансформації України та платформи United24.
“Фестиваль українських короткометражних фільмів та збір коштів через українську платформу на медичну допомогу організовує EnoughTea Foundation. Захід відбудеться в NeueHouse Hollywood у Каліфорнії”, - ідеться в повідомленні.
До програми вечора включено кінострічки, частина з яких створена за підтримки Держкіно. Зокрема, фільми "На своїй землі" режисера Олександра Кирієнка, "Анна" режисера Олесі Саніної, "Двері" - Наталії Давиденко, "Запах поля" - Андріани Ярмонової, "Віолончель" - Олесі Моргунець та інші.
Мета заходу - закликати світову кіноспільноту підтримати Україну і безпосередньо донатити через фандрейзингову платформу United24.
Кінопокази та благодійні вечори пройдуть також 26 листопада у Лондоні (Picturehouse Central) та Києві (Unit.City).
"Нам важливо у такий важкий час, по-перше, нагадувати світові, що українці досі борються за свою свободу та незалежність та потребують підтримки", - повідомила директор EnoughTea Foundation Анжеліка Грохольська.
Віцепрем’єр-міністр та міністр цифрової трансформації Михайло Федоров зазначив, що UkraineFilmFest у Каліфорнії – це ще одна можливість розповісти світу про Україну та залучити нові донати. Також він висловив подяку світовій кіноспільноті, яка підтримує Україну “і не стоїть осторонь теми війни".
Як повідомляв Укрінформ, 4 грудня у найпрестижнішому концертному залі Нью-Йорка (США) відбудеться концерт з нагоди 100-річчя Щедрика – всесвітньо відомого твору українського композитора Миколи Леонтовича, частину коштів буде спрямовано на відбудову України.