Британський художник Бенксі підтвердив, що намалював сім графіті в Україні, зокрема, в столиці Києві, а також Ірпені й Бородянці, які найбільше постраждали від російських бомбардувань.

Як передає Укрінформ, про це повідомляє The Art Newspaper.



Минулого тижня були помічено три роботи Бенксі в Київській області, що призвело до припущень, що анонімний британський художник перебуває в охопленій війною країні.

На одному графіті зображений чоловік, схожий на російського президента володимира путіна, якого молодий хлопець перекидає через плече на підлогу під час поєдинку з дзюдо.
На іншій роботі зображено двох дітей, які використовують протитанковий їжак як гойдалку, а на третій фресці, намальованій на руїнах розбомбленої будівлі, зображено гімнастку, яка виконує стійку на руках.

Зараз Бенксі підтвердив ці, а також іще чотири роботи. Серед них жінка в халаті, з бігуді, у протигазі та з вогнегасником; бородатий чоловік, що приймає ванну; і інший твір, у якому Бенксі, схоже, включив існуюче графіті пеніса, перетворивши його на ядерну боєголовку, завантажену на кузов броньованої вантажівки.


Бенксі — псевдонім скандально відомого англійського андеграундного художника графіті, політичного активіста та режисера, особа котрого не встановлена.

Як повідомляв Укрінформ, у березні у Лондоні на благодійний аукціон з підтримки дитячої лікарні Охматдит виставили унікальну антивоєнну картину Бенксі Banksy's CND Soldiers, unsigned. Її продали за 106 505 доларів США.
Фото: theartnewspaper