Національна поліція з усією суворістю закону реагуватиме на використання громадянами піротехнічних засобів попри встановлену заборону.

Про це в інтерв’ю «Інтерфакс-Україна» заявив голова НПУ Ігор Клименко, передає Укрінформ.
«Реакція буде миттєвою та з усією суворістю закону. Заборона не лише на використання, а й на продаж. Відповідальність передбачена і в Кодексі України про адміністративні правопорушення, і в Кримінальному кодексі», - сказав він.
Клименко поінформував, що найлегше покарання за це - штраф у кількасот гривень, найтяжче. Та якщо такі дії кваліфікують як злочин - хуліганство - може застосуватися й арешт, і обмеження волі.



Окремо глава НПУ зауважив, що річ не просто у порушенні заборони: «Піротехніка зараз – це не про святкування. Це нагадування про вибухи. Мільйонам людей в Україні й без того психологічно складно переживати війну. Тому закликаю подумати про цих громадян і обійтися без піротехніки».
Після перемоги будемо запускати салюти разом, додав Клименко.
Як повідомлялося, у Патрульній поліції закликали громадян бути відповідальними й не використовувати піротехнічні вироби у святковий період.