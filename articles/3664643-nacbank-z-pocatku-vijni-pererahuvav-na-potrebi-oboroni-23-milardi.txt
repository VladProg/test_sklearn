Національний банк України із початку повномасштабного вторгнення росії перерахував для підтримки сил оборони майже 23 млрд грн.

Як передає Укрінформ, про це повідомляє пресслужба НБУ.
"Загалом з початку війни Національний банк перерахував на потреби оборони майже 23 млрд грн (у січні – понад 610 млн грн)", - йдеться в повідомленні.
Станом на 1 лютого 2023 року залишок коштів на спецрахунку становить понад 1 млрд грн. За минулий місяць на спецрахунок надійшло понад 440 млн грн.
Усього на спецрахунок, який Національний банк відкрив для підтримки сил оборони 24 лютого 2022 року, надійшло понад 23,9 млрд грн в еквіваленті. Кошти перераховували як громадяни та підприємства України, так і міжнародна спільнота (зокрема зі США, Великобританії, Німеччини, Швеції, Фінляндії, Польщі, Швейцарії, Норвегії, Австралії, Франції, Канади, Болгарії, Гонконгу та ще багатьох країн світу).
З-за кордону в іноземній валюті (долари США, євро, фунти, канадські долари, китайські женьміньбі, японські єни, швейцарські франки, польські злоті, австралійські долари) надійшло понад 8 млрд грн в еквіваленті.
Станом на 1 лютого 2023 року залишок коштів на рахунку Міністерства соціальної політики, який Національний банк відкрив для гуманітарних цілей, становить понад 72,5 млн грн. За січень на рахунок для гуманітарних потреб надійшло понад 9,1 млн грн. Близько половини коштів з початку війни надійшло з-за кордону в іноземній валюті (долари США, євро, фунти). Міністерство соціальної політики України, що є отримувачем та розпорядником коштів, які надходять на цей рахунок, вже перерахувало з нього понад 845 млн грн з метою надання гуманітарної допомоги постраждалим від збройної агресії рф.
Як повідомляв Укрінформ, Національний банк України змінив номери рахунків для зарахування коштів у доларах США (USD) на підтримку Збройних сил України та для гуманітарної допомоги.