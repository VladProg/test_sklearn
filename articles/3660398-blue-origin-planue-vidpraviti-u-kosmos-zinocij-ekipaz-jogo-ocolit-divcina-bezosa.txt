Приватна космічна компанія Blue Origin планує відправити у 2024 році в космос жіночий екіпаж, який очолить дівчина Джеффа Безоса Лорен Санчес.

Про це повідомляє Укрінформ із посиланням на CBS News.
53-річна телевізійна журналістка та пілот гелікоптера Лорен Санчес розповіла, що вона дуже рада очолити майбутню жіночу місію.
«Це будуть жінки, які змінюють світ на краще, які мають вплив і мають що сказати», — сказала вона в інтерв'ю The Wall Street Journal.
Очікується, що імена інших учасниць місії стануть відомі ближче до очікуваної дати запуску.
Санчес також додала, що її хлопець, засновник Amazon і Blue Origin Джефф Безос, не приєднається до місії. Безос здійснив власний космічний політ у липні 2021 року. Про їхні стосунки було оприлюднено у січні 2019 року.
На даний момент Blue Origin успішно запустила шість суборбітальних місій з екіпажем на багаторазовому кораблі New Shepard. Останній відбувся в серпні 2022 року.