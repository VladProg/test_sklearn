З початку повномасштабної війни оператори газорозподільних мереж передали Збройним силам України, підрозділам ТРО та для відновлення населених пунктів транспортних та матеріальних засобів і обладнання на 181 млн грн.


Про це Укрінформу повідомили в пресслужбі Регіональної газової компанії (РГК).
«Для передової газорозподільні компанії, що працюють під брендом РГК, впродовж 2022 року придбали та передали понад 327 автомобілів. Це і потужні позашляховики з високою прохідністю, і місткі та надійні буси для евакуації поранених. Кожну автівку відремонтували, заправили та доукомплектували. Також газовики передали у користування військовим власну спецтехніку. А ще оператори ГРМ стали ремонтною базою для пошкоджених автівок», – ідеться у повідомленні.

Зазначається, що на «військові рейки» з першого дня російського вторгнення перейшли і заводи з виробництва газового обладнання RGC Production. На них налагодили виробництво десятків тисяч «їжаків», протишинних шипів, захисних екранів для бронемашин, металоконструкцій для облаштування блокпостів і бліндажів. Також для передової та мешканців деокупованих територій виготовлено понад 1000 пічок-буржуйок.
Понад 1500 працівників газорозподільних компаній зараз служать в ЗСУ, тому за фактом газовики опікуються нині вже понад 30 військовими частинами. Військовим передають усе необхідне – від продуктів, медикаментів, бронежилетів до тепловізорів, планшетів, оптичних прицілів. Загалом від початку війни захисникам передали 119 квадрокоптерів. А в грудні 2022 року оператори ГРМ профінансували виробництво українського безпілотника «Тор».
Для цивільного населення газовики у перші дні війни обладнали 15 гуманітарних хабів та 35 бомбосховищ.
Ще один напрямок – відновлення інфраструктури на деокупованих територіях, а також у містах і селищах, що постраждали від бойових дій. Крім ремонту газових мереж, газорозподільні компанії допомагали відновлювати школи, мости та інші споруди, склити вікна будинків.
«Загалом на допомогу містам та селищам, а також українській армії газорозподільні компанії, що працюють під брендом РГК, спрямували понад 181 млн грн. Така допомога продовжуватиметься і у 2023 році – до повної перемоги України та відновлення наших міст», – прокоментував Олексій Тютюнник, операційний директор РГК.
Як повідомлялось, газорозподільні компанії, що працюють під брендом РГК, готові газифікувати малі електростанції та надійно доставляти до них природний газ. Вони володіють технічною експертизою та мають доступ до технологій провідних виробників газового обладнання, а також досвіду європейських операторів ГРМ.