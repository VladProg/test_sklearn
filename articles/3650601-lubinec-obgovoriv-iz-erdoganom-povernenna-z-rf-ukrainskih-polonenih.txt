Уповноважений Верховної Ради з прав людини Дмитро Лубінець під час візиту до Анкари зустрівся з Президентом Турецької Республіки Реджепом Таїпом Ердоганом й обговорив з ним повернення з російського полону українських військовослужбовців та цивільних громадян.

Як передає Укрінформ, про це омбудсмен повідомив у Телеграмі.
Зокрема, під час зустрічі Лубінець обговорив із Президентом Туреччини питання свободи "бранців кремля", свавільно затриманих й ув’язнених в росії за нібито кримінальні злочини на території Криму, та повернення додому українських важкопоранених військовослужбовців, які станом на цей час перебувають на території російської федерації.
Обговорене також повернення цивільних громадян України, які з 2014 року відбувають великі тюремні терміни в рф та на тимчасово окупованих територіях Донецької й Луганської областей, і цивільних українців, незаконно затриманих й утримуваних у росії з 24 лютого 2022 року.
Під час зустрічі сторони звернули увагу на важливості знайти юридичний механізм, який допоможе повернути додому всіх цивільних заручників, які знаходяться в російських в'язницях.
Уповноважений ВР подякував Ердогану та всьому народу Туреччини за незмінну позицію щодо збройної агресії рф проти України, всебічну підтримку та допомогу.
Як повідомляв Укрінформ, в Анкарі в межах міжнародної конференції омбудсменів пройшла друга двостороння зустріч уповноважених з прав людини України та росії. Зокрема, сторони обговорили гуманітарні проблеми, пов’язані з наданням правозахисної допомоги громадянам двох країн.