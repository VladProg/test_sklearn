Україна розміновуватиме свої території максимально швидко та відповідно до чинних українських та міжнародних стандартів.

Про це заявила перший віцепрем'єр-міністр - міністр економіки Юлія Свириденко на першому засіданні Міжвідомчої робочої групи з питань гуманітарного розмінування, передає Укрінформ із посиланням на сайт Мінекономіки.
«Мусимо вирішити багато завдань, щоб очистити наші території від наслідків війни максимально швидко і в чіткій відповідності до чинних українських та міжнародних стандартів в цій сфері», - сказала Свириденко.
Посилаючись на закордонний, зокрема, балканський, досвід, Юлія Свириденко зазначила, що гуманітарне розмінування – тривалий та трудомісткий процес. Залежно від площ, що потребують розмінування, він може тривати роками та десятиліттями. Через це пройшло багато країн, де не так давно точилися бойові дій. Через це має пройти й Україна. Але, як наголосила віцепрем’єрка, слід зробити все можливе, щоб і відновлення країни, і гуманітарне розмінування, що є складовою відновлення, відбулися в максимально стислі терміни.
Група має запропонувати рішення, що сприятимуть максимально ефективному використанню наявних внутрішніх ресурсів, а також потенційних зовнішніх - тих, які Україна може залучити на міжнародному рівні. Потрібно визначити пріоритети, щоб раціонально використовувати ці ресурси – людські, матеріальні, фінансові тощо – сьогодні й надалі.
До складу МРГ з розмінування входять представники Міністерства економіки, Міністерства розвитку громад, територій та інфраструктури, Міністерства внутрішніх справ, Міністерства закордонних справ, Міністерства аграрної політики та продовольства, Міністерства оборони, Державної служби з надзвичайних ситуацій, Державної служби з відновлення та розвитку інфраструктури, Державної служби з питань геодезії, картографії та кадастру, представник Секретаріату Кабінету Міністрів України.
Під час першого засідання Міжвідомча робоча група з питань гуманітарного розмінування були порушені, зокрема, питання щодо наявних ресурсів для забезпечення робіт із розмінування, додаткових потреб у ресурсах та переліку донорських організацій, кількості та територіального розташування об’єктів, які потребують проведення заходів з розмінування. Також обговорили черговість об’єктів розмінування та черговості виконання заходів, підходів, критеріїв та достатності інформації для наповнення мапи об’єктів, що підлягають розмінуванню. Говорили й про злагодженість дій суб'єктів, залучених до процесів організації та виконання робіт з розмінування.
Також на засіданні обговорювали чинну нормативно-правову базу гуманітарного розмінування та можливості її коригування. За результатами засідання Міжвідомча робоча група рекомендувала відповідним органам центральної виконавчої влади підготувати пропозиції з порушених питань.
Як повідомлялося, групу утворив уряд свої рішенням 14 лютого 2023 року. Її завдання полягає у сприянні координації дій органів виконавчої влади у відповідній галузі, підготовці пропозицій щодо формування і реалізації державної політики з питань гуманітарного розмінування.
Фото: me.gov.ua