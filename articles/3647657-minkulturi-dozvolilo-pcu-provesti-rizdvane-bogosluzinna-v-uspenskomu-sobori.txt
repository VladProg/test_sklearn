Мінкультури надало дозвіл ПЦУ на проведення різдвяного богослужіння в Успенському соборі.

Про це повідомляють у Міністерстві культури та інформаційної політики, передає Укрінформ.
Це питання обговорювали 5 січня на останньому засіданні комісії з приймання-передачі Успенського Собору та Трапезної церкви до державної установи.
"Під час засідання член комісії від монастиря О. Кононець поставив питання в.о. генерального директора Заповідника Руднику Олександру щодо наявності запитів від ПЦУ та дозволу на проведення богослужінь в Успенському соборі. На що Олександр Рудник відповів, що станом на 11:41 хв. 05.01.2023 запитів і розпоряджень щодо проведення богослужінь ПЦУ не надходило. Разом з тим, в другій половині дня 5 січня 2023 року надійшло звернення від Управління Київської Митрополії ПЦУ про проведення богослужінь в Успенському соборі 7 січня 2023 року", - йдеться у повідомленні.
Зазначається, що розглянувши звернення та враховуючи дозвіл МКІП, заповідник надав дозвіл на проведення богослужінь 7 січня 2023 року в Успенському соборі та укладено відповідну угоду.
Як повідомлялося, комісія з приймання-передачі Успенського собору та Трапезної церкви Києво-Печерської Лаври від Української православної церкви (МП) до держави завершила свою роботу. За підсумками роботи комісії був підписаний відповідний Акт повернення будівель зі сторони УПЦ.
Фото: ПЦУ