Український науково-дослідний криголам “Ноосфера” дістався антарктичної станції “Академік Вернадський” і став на якір неподалік острова Галіндез.

Як передає Укрінформ, про це Національний антарктичний науковий центр повідомляє у Фейсбуці.

"Для нас прихід "Ноосфери" – це дуже радісна подія, адже це можливість нарешті побачитися зі своїми колегами та співвітчизниками після 10 місяців зимівлі, а також отримати гостинці з дому. А ще це початок дуже відповідальної роботи – великого ремонту на станції", – зауважив керівник 27-ї української антарктичної експедиції Юрій Отруба.
“Ноосфера” доправила до станції вантажі та команду українських технічних фахівців. У найближчі кілька місяців вони мають провести невідкладні роботи з модернізації “Вернадського”, потрібні для успішної зимівлі наступної, 28-ї УАЕ. Зокрема, йдеться про заміну системи опалення та роботи з заземлення дизельної й головної будівлі станції.
Передбачається, що після розвантаження судно вирушить до чилійського порту Пунта-Аренас для майбутнього забезпечення перезмінки річних експедицій на “Вернадському”.
Як повідомляв Укрінформ, в другий антарктичний сезон український криголам “Ноосфера” вирушив з порту Кейптауна Південно-Африканської Республіки наприкінці грудня 2022 року. Спершу судно доправило вантажі та команду полярників на польську антарктичну станцію “Арцтовський”, яка знаходиться на острові Кінг Джордж.