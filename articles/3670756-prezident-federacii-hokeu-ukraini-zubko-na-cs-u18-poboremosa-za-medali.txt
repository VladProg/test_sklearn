Президент Федерації хокею України Георгій Зубко підбив підсумок тренувального збору юнацької збірної України (U18) у Будапешті та окреслив завдання, які стоятимуть перед командою на квітневому чемпіонаті світу у дивізіоні 1А.

Очільник федерації вважає, що наша збірна здатна поборотися за медалі першості, передає Укрінформ.
«Мене тішить те, що попри труднощі, які супроводжують наше життя в умовах війни, усі національні збірні продовжують працювати згідно з затвердженим перед стартом поточного сезону планом. Звісно, до юнацької збірної, складеної з гравців, не старших 18-ти років, увага віднедавна особлива. Команда повернулася в другий за силами ешелон світового хокею після чотирирічної відсутності в ньому. Наше завдання - створити умови, щоб українці виглядали в дивізіоні 1А достойно.
Підсумками збору в Будапешті особисто я дуже задоволений. Тренери мали змогу переглянути поточний ступінь готовності хокеїстів, які виступають у різних країнах Європи, як у тренувальному режимі, так і в зустрічах зі старшими за віком суперниками, лідерами чемпіонату Угорщини U21. Ставимо перед тренерським штабом офіційне завдання: здобуття медалей. Маємо всі передумови, щоб виступити добре», - сказав Зубко.
Як повідомлялося, під час підготовки команди до ЧС-2023 U18 українські юнаки переграли в Угорщині старших на три роки суперників: МАС «Будапешт» (6:2), «Фехервар» (4:3, буліти) та «Уйпешт» (5:0).
На світовому форумі у квітні нашими опонентами будуть збірні Франції, Казахстану, Данії, Угорщини та Японії. Турнір має пройти у французькому місті Анже.
Фото: fhu.com.ua.