У Києві відбувся третій прем’єрний показ історичної драми «Щедрик» за участю творчої команди фільму.

Про це повідомляє пресслужба Державного агентства з питань кіно на сторінці у Фейсбуці, передає Укрінформ.






У Києві показали історичну драму «Щедрик» /Фото: Держкіно, Facebook





























































«Перший прем’єрний показ 5 січня символічно відбувся в Івано-Франківську, де розгортаються події фільму, другий - у Львові, де глядачі, чекаючи подачі світла у зв’язку з плановими відключеннями, усією залою співали українські колядки. Після надихаючих показів на Заході України, «Щедрик» показали у столиці», - йдеться у дописі.
Також у Держкіно зазначають, що прем'єрний показ відбувся за участю творчої групи фільму, зокрема, продюсера Тараса Босака, режисерки стрічки Олесі Моргунець-Ісаєнко, акторів Яни Корольової, Андрія Мостренка, Андрія Ісаєнка.
Водночас захід відвідали й помічниця художника з реквізиту Анна Сурікова, художниця з костюмів Яна Нікітюк та з гриму Анна Тимофеєва, оператор-постановник Євген Кирей, гафер Віктор Коноплянко, звукорежисери Іван Галадюк та Андрій Обод, кастинг-директорка Ірма Царьова, режисер монтажу Роман Синчук.
Події «Щедрика» розгортаються навколо української, єврейської та польської родин, які живуть під одним дахом під час Другої світової війни, - вони відчули утиски як Третього Рейху, так і карального режиму срср. За сюжетом українська родина забирає до себе дітей, чиї батьки стали жертвами окупантів.
«Дівчинка понад усе мріє примирити увесь світ завдяки українському «Щедрику», який намагаються стерти з її пам'яті. Та слова святкової пісні ведуть до світла у суцільному мороці німецького та радянського поневолення», - йдеться у повідомленні.
Режисерка стрічки підкреслила, що це кіно демонструє історію України та відповідає часу, в якому українці зараз живуть.
Як повідомлялося, раніше вийшов кліп на саундтрек «Я відчуваю тебе» до українсько-польського фільму «Щедрик». OST виконали Оксана Муха та Іван Леньо з рок-гурту «Kozak System».
У Римі в престижному Домі кіно відбулася прем’єра драми «Щедрик» української режисерки Олесі Моргунець-Ісаєнко.