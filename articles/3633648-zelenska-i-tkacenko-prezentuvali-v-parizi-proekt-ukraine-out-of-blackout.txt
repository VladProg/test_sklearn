Дружина Президента України Олена Зеленська спільно з міністром культури та інформаційної політики Олександром Ткаченком презентували в Парижі проєкт Ukraine. Out of blackout.

Як передає Укрінформ, про це перша леді повідомила в Телеграмі.
"Ukraine. Out of blackout – так називається проєкт про тисячолітню історію українського мистецтва. Він має пролити світло на українську культуру та її зв’язок із Європою. Спільно з міністром культури Олександром Ткаченком передали сьогодні цей проєкт на зустрічі з пані міністром культури Франції Риммою Абдул-Малак", – зазначила вона.

За словами Зеленської, "уся українська культура нині – це наш Out of blackout, вихід із затемнення". "У нас може не бути електрики, але наша культура дає нам світло. А ми у відповідь маємо захистити від нападника свою спадщину", – наголосила перша леді.

Дружина Президента та глава МКІП обговорили з міністром культури Франції створення спільного європейського культурного фронту, термінову допомогу українським закладам культури, зокрема потребу в обладнанні, яке допоможе пережити зимовий період, а також фінансову підтримку зруйнованих закладів культури Чернігівської області.

"Українська культура – частина світової і безцінна для світу також", – підкреслила Зеленська.
Як повідомлялося, з 12 грудня перша леді України разом із Прем'єр-міністром Денисом Шмигалем та представниками уряду перебувають у Франції з робочим візитом.
Фото: Олена Зеленська / Телеграм