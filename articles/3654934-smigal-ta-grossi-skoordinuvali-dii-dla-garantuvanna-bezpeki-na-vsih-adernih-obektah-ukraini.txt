Прем‘єр-міністр України Денис Шмигаль та генеральний директор МАГАТЕ Рафаель Гроссі під час зустрічі в Києві скоординували дії для гарантування безпеки на всіх ядерних об’єктах України.

Про це очільник українського уряду повідомив у Телеграмі, передає Укрінформ.
Шмигаль розповів, що 18 січня МАГАТЕ завершує розміщення постійних місій на українських атомних електростанціях: Рівненській, Чорнобильській, Південноукраїнській. За його словами, найближчими днями має запрацювати місія на Хмельницькій АЕС.
"Разом із гендиректором Рафаелем Гроссі скоординували наші дії для гарантування безпеки на всіх ядерних об’єктах України. Місії з допомоги й технічної підтримки забезпечуватимуть технологічну безпеку на станціях, зокрема на Запорізькій АЕС", – поінформував Прем‘єр-міністр України.
Окрім того, Шмигаль зазначив, що почув від Гроссі запевнення, що МАГАТЕ ніколи не визнає власності російської федерації над українською станцією. "Продовжуємо надалі працювати над повним виведенням російських військ та персоналу росатома з території Запорізької АЕС та поверненням станції під контроль України", – додав керівник українського уряду.
Як повідомлялося, команда МАГАТЕ на чолі з генеральним директором агентства Рафаелем Гроссі перебуває з робочим візитом в Україні.