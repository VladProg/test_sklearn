Уперше в столиці представлено оригінал рукопису всесвітньо відомої пісні "Щедрик" авторства українського композитора Миколи Леонтовича.

Як повідомляє кореспондент Укрінформу, церемонія відбулася під час відкриття виставки "Я співаю, отже існую" у Меморіальному будинку-музеї Миколи Лисенка в Києві.
Презентація рукопису організована до 100-річчя американської прем’єрами "Щедрика" та 145-річчя з дня народження Миколи Леонтовича. Партитура написана рукою композитора за кілька років до прем’єри пісні у концертному залі Карнеґі-Гол (Нью-Йорк).






У Києві вперше презентували оригінал рукопису "Щедрика" Миколи Леонтовича / Фото: Павло Багмут, Укрінформ





































Окрім цього, на заході вперше представлено оригінал листа голови Директорії Української Народної Республіки Симона Петлюри до диригента Олександра Кошиця. У листі Петлюра закликав Кошиця популяризувати за кордоном ідею незалежної України та збирати гроші на підтримку української армії. Експонування рукописів триватиме один день.
Також у межах виставки експонується унікальна колекція копій європейських афіш хору Олександра Кошиця із фондів Слов’янської бібліотеки Національної бібліотеки Чеської Республіки. Ці вуличні афіші вперше представлені в Україні. Вони містять згадки про прем’єру "Щедрика" у Відні, Парижі, Женеві та інших європейських містах. Деякі з них оформлені в синьо-жовтих кольорах й оздоблені тризубом.
Виставка "Я співаю, отже існую" триватиме від 21 грудня до 31 січня 2023 року.
Подію організовано Музеєм видатних діячів української культури спільно з Інститутом Леонтовича за підтримки Українського Фулбрайтівського Кола.