Станом на 15 лютого у Босфорі на інспекцію спільного координаційного центру очікують 140 суден, переважна більшість яких чекає понад місяць.

Про це йдеться у спільній заяві віцепрем'єр-міністра з відновлення України – міністра розвитку громад, територій та інфраструктури України Олександра Кубракова та міністра закордонних справ України Дмитра Кулеби щодо перешкоджання судноплавству в Чорному морі з боку росії, передає Укрінформ з посиланням на пресслужбу Міністерства інфраструктури у Фейсбуці.


Зазначається, що у зв'язку із затягуванням інспекцій з боку росії в Босфорі нині утворилась черга із понад 140 суден, переважна більшість яких очікує там понад місяць. У заяві наголошують, що продовольча безпека країн, які залежать від експорту української сільськогосподарської продукції, опинилася під загрозою. Насамперед, через дії росії продовольство недоотримують країни Глобального Півдня, зокрема Африки та Азії.


Повідомляється, що така деструктивна політика росії призвела до системного зниження вантажообігу у межах "Чорноморської зернової ініціативи". Лише за останні три місяці світ недоотримав 10 млн т українського продовольства і ця негативна тенденція набирає обертів.


Водночас, представники рф в складі інспекційних груп при спільному координаційному центрі в Стамбулі вже кілька місяців поспіль системно затримують огляд суден, які прямують через протоку Босфор до/з українських портів. Зокрема, російські інспектори свідомо уповільнюють терміни інспекцій, регулярно вимагають нерегламентовану документацію, відмовляються працювати в робочий час та шукають інші необґрунтовані приводи для зупинки інспектування. Щодня із запланованих 10 інспекцій, зазвичай, відбувається менше половини.


Як повідомляв Укрінформ, з 1 серпня 2022 року по 12 лютого 2023 року з портів Одещини вийшло 732 судна, які експортували 21 млн т українського продовольства до країн Азії, Європи та Африки. Згідно з розрахунками Мінінфраструктури, за умов нормального функціонування «зернової ініціативи», Україна могла б експортувати понад 35 млн т агропродукції через морські порти за цей період.
Фото: Мінінфраструктури