Фільм «Я працюю на цвинтарі / I Work At The Cemetery» режисера Олексія Тараненка опинився на другому місці Топ-10 Movies In Ukraine Netflix Україна.

Про це Укрінформу повідомив продюсер кінострічки Андрій Корнієнко.
«Тиждень тому наш фільм потрапив до Топ-10 фільмів в Україні. І посів спочатку 9 місце, потім - 4, а сьогодні - вже на другому і дихає в спину «Піноккіо» Ґільєрмо дель Торо за кількістю переглядів», - сказав він.
Корнієнко додав, що коли фільм потрапив на 9 місце, його автори написали, що їм «комфортно серед різдвяних історій та романтичних комедій, адже ЯПНЦ - зворушлива і свого роду магічна історія».
Як повідомляв Укрінформ, 15 вересня в українському широкому прокаті стартувала стрічка «Я працюю на цвинтарі», що став третім фільмом українського виробництва, який від початку повномасштабного вторгнення виходить на великі екрани.

«Я працюю на цвинтарі» - життєствердне кіно про смерть, яке не соромиться показати справжнє життя: зі своїм початком та його неминучим фіналом. Головний герой Олександр, в минулому архітектор, нині працює на цвинтарі та має свою контору з виготовлення пам'ятників. Щодня до нього приходять нові люди для замовлення пам'ятників близьким. Життєві ситуації, іноді - сумні, іноді - комічні. Але і в житті головного героя є таємниця, яка не дає йому стати щасливою людиною.
В основі фільму - однойменна збірка українського письменника Павла «Паштета» Белянського, який виступив співсценаристом фільму разом з Олексієм Тараненком.