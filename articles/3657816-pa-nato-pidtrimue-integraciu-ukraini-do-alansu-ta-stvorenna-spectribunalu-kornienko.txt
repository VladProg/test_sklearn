Парламентська асамблея НАТО підтримує прагнення України інтегруватися до Альянсу, а також створення трибуналу для переслідування Росії за злочин агресії.

Про результати засідання Міжпарламентської ради Україна-НАТО перший заступник Голови Верховної Ради Олександр Корнієнко повідомив у Фейсбуці, передає Укрінформ.
«…Ми зацікавлені в тому, щоб Українська формула миру була підтримана якомога більшою кількістю країн, щоб кожна країна могла знайти в ній пункт, реалізація якого буде для неї важливою. Користуючись нагодою, запросив всіх наших партнерів проявити лідерство у гарантуванні миру, так само як вони зараз проявляють лідерство у захисті свободи», - написав він.

Корнієнко підкреслив, що насамперед Україна потребує створення міжнародного трибуналу для злочинців з рф, продовження санкційного тиску на росію, а також надходження систем протиповітряної оборони, сучасних танків та далекобійної артилерії для оборони держави.
За його словами, у спільній заяві Міжпарламентської ради Україна-НАТО відбилися основні прагнення України. Зокрема, Парламентська асамблея НАТО заявила, що сьогоднішня рф є терористичною державою, вище керівництво якої має піддатися покаранню в межах міжнародного трибуналу.

«Росія також має бути зобов'язана здійснити повне відшкодування збитків, втрат і травм в рамках міжнародних компенсаційних механізмів», - йдеться в заяві.
Водночас зазначається,що «Асамблея продовжуватиме свою непохитну підтримку України на шляху до інтеграції в НАТО, який був обраний українським народом і закріплений в Конституції України».


Як повідомляв Укрінформ, Президент України Володимир Зеленський вважає НАТО найкращою гарантією безпеки для України та її народу.
Фото: Олександр Корнієнко, Facebook