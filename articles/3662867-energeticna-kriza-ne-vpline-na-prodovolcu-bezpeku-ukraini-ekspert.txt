Україна буде забезпечена зерном та олійними культурами у повній мірі, незважаючи на дефіцит електроенергії.

Про це сказав заступник голови Всеукраїнської аграрної ради Денис Марчук під час брифінгу в Медіацентрі Україна — Укрінформ.
"У цілому на продовольчу безпеку це (дефіцит електроенергії - авт.) не вплине. Це може вплинути на показники певної продукції, але в цілому по зерну та олійних культурах Україна буде повністю забезпечена", - заявив Марчук.
Він зазначив, що дефіцит електроенергії в першу чергу впливає на роботу переробних підприємств. Також, в умовах енергетичної кризи найбільше страждають малі та сімейні фермерські господарства, які не можуть самостійно забезпечити себе додатковими засобами.
Експерт зауважив, що використання генераторів або інших засобів для забезпечення безперебійного електропостачання впливає на зростання собівартості виробництва продукції, що в свою чергу спричинить зростання цін для кінцевого споживача. За прогнозом Марчука, ціни на деякі продукти в Україні зростуть на 3-5%.
Як повідомляв Укрінформ, за словами першого заступника міністра аграрної політики та продовольства України Тараса Висоцького, тепличний сектор зазнає найбільших втрат з-поміж усіх інших секторів української аграрної галузі через дефіцит електроенергії.