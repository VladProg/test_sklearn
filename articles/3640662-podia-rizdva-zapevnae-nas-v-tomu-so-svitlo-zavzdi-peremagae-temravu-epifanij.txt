Різдво Христове об'єднує людей у всьому світі у світлих прагненнях до миру.

Як передає Укрінформ, про це предстоятель Православної церкви України митрополит Епіфаній написав у Фейсбуці.
"Сердечно вітаю наших братів і сестер з інших помісних православних церков, християн латинського обряду, а також всіх українців, які святкують сьогодні подію Різдва Христового, з цим світлим і радісним святом!", - зазначив очільник ПЦУ.
За словами митрополита, "Син Божий став Сином Людським, щоби дітей людських зробити дітьми Божими. Спаситель навчав нас любити одне одного. Він приносить мир на землю. Але, на жаль, гріх братовбивства і людиноненависництво досі продовжують існувати. На нашій землі через дії агресора знову проливається кров. Але подія Різдва Христового запевняє нас в тому, що світло завжди перемагає темряву. Народжений Син Божий сповістив людству, що земне життя – це сходинка до життя вічного. І це допомагає нам долати життєві виклики і випробування, прагнучи перемоги над злом, добра і справедливого миру".
Саме за це, підкреслив митрополит Епіфаній, "наші особливі молитви сьогодні до Того, хто несе людям мир".
"Мир внутрішній і мир зовнішній – це найдорожче і найцінніше надбання людей на землі, якого прагнуть усі свідомі люди, діти Божі. Подія Різдва Христового об'єднує людей у всьому світі в цих світлих прагненнях. Нехай зміцнить Господь усіх нас в доброму душевному й тілесному здоров’ї і подасть нам Свою благодатну допомогу на добрі справи, задля перемоги над злом!", - наголосив предстоятель Православної церкви України.
Як повідомляв Укрінформ, глава УГКЦ Святослав і глава ПЦУ Епіфаній домовилися створити робочу групу для реформи церковного календаря.