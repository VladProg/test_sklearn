У роковини повномасштабного вторгнення рф Міжнародна група з протидії відмиванню брудних грошей FATF проводить чергове Пленарне засідання. Тому сьогодні Україна очікує історичне рішення держав-членів FATF – виключення рф з числа країн-членів та віднесення її до «чорного списку».

Про це, як передає Укрінформ, повідомив голова Національного банку України Андрій Пишний у Фейсбуці.
"Сьогодні Україна в очікуванні історичного рішення держав-членів FATF – виключення рф з числа країн-членів та віднесення її до «чорного списку». Вкотре напередодні 24 лютого звернувся до Президента FATF Раджи Кумар та апелюю до юридичних аргументів на користь такого рішення. Аргументів вдосталь", - написав Пишний.
Серед аргументів на користь рішення голова НБУ, зокрема, назвав те, що російська федерація та її партнер Іран – країна з «чорного списку», об’єднали свої міжбанківські системи, щоб створити канали обходу міжнародних санкцій. Завдяки цьому гроші з країни «чорного списку» безперешкодно потрапляють до світової фінансової системи.
Він також згадав про постачання до російської федерації зброї та боєприпасів з КНДР, «співпраця» з якою підтримує спроможності росії вести війну проти України, зокрема подальшого використання найманців ПВК «Вагнер». Адже діяльність цієї приватної структури в поєднанні з погрозами від її керівництва підпадає під критерії поняття «терористична діяльність» , що вимагає рішучої та негайної реакції.
"Впевнений, що члени FATF як відповідальні учасники міжнародного співтовариства здатні підтримати сильний український народ у боротьбі з агресором та прийняти ці давно назрілі рішення й захистити міжнародну фінансову систему від держави-терориста", - висловив надію голова Нацбанку.
Як повідомлялося, міністр фінансів Сергій Марченко вкотре підтвердив позицію України про необхідність виключення росії зі списку країн - членів Міжнародної групи з протидії відмиванню брудних грошей (Financial Action Task Force, FATF).
FATF – це міжурядова організація, яка встановлює світові стандарти у сфері протидії відмиванню злочинних доходів та фінансуванню тероризму. А також оцінює відповідність цим стандартам національних систем боротьби з відмиванням брудних доходів. Інституцію заснували у 1989 році, зі штаб-квартирою в Парижі. Пленарні засідання, під час яких ухвалюються рішення, FATF проводить тричі на рік. Перше у 2023 році засідання триває з 20 до 24 лютого.