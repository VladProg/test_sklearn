Національний інститут раку запускає цикл відеопрограм “ОНКОсвідомість” з метою інформування українців про онкозахворювання, їх профілактику та лікування; перша частина відеопроєкту присвячена колоректальному раку.

Про це повідомила в Укрінформі в.о. генерального директора ДНП “Національний інститут раку” Олена Єфіменко.
“Ми сподіваємося на те, що цей проєкт дасть людям змогу стати більш обізнаними про проблеми раку. Проєкт має на меті підтримати людину, її родину під час хвороби. Ми маємо говорити з людьми про рак відверто, щоб людина знала, яким чином їй пройти цей шлях. Щороку щонайменше у 120 тис. людей в Україні вперше діагностується онкозахворювання, з них кожна четверта людина не проживає і року після діагностики. Ми маємо говорити не лише про ранню діагностику і лікування, а й про те, що людина має розуміти, що таке діагностика, чим відрізняється комп'ютерна томографія від магнітно-резонансної, що таке хімієтерапія, які протоколи застосовують при лікуванні онкозахворювань тощо”, - зазначає Єфіменко.
За її словами, цикл “ОНКОсвідомість” розрахований не тільки на пацієнтів, а й на медичних працівників, зокрема на лікарів і медичних сестер первинної ланки, що має підвищити її профілактичну складову.
“Національний інститут раку є базовою структурою онкологічної допомоги, у складі інституту діє великий науковий підрозділ, і наша мета - найближчим часом оновити методологічну вертикаль інформаційних матеріалів і розробки маршрутів пацієнтів з онкозахворюваннями: від первинного огляду лікарем первинної ланки до звернення пацієнта до лікарні, онкодиспансеру чи Національного інституту раку”, - сказала очільниця установи.
Партнером проєкту виступає міжнародна французька фармацевтична компанія «Серв’є». Як зазначив на презентації генеральний директор ТОВ «Серв’є Україна» Фредерік Фую, обізнаність пацієнтів щодо свого здоров’я зараз важлива як ніколи.
“Роки неуважного ставлення до свого здоров’я, неефективного лікування нетрадиційними методами, нерозуміння, куди звертатися - все це призводить до незворотної втрати часу з моменту появи симптомів онкологічного захворювання до початку лікування", - наголосив він.
За словами Фую, це засвідчують дані українського канцерреєстру, згідно з якими близько 50% новодіагностованих пацієнтів мають рак 3-4 стадії, а 31% пацієнтів з колоректальним раком помирають упродовж одного року.
"На жаль, під час війни багато пацієнтів залишаються наодинці зі своїми хворобами, і ми розуміємо, що навіть ті, хто регулярно приймав ліки до війни, тепер мають багато перешкод, щоб отримувати безперервне лікування. В результаті найпоширеніші хронічні захворювання стають неконтрольованими, а багато онкохворих навіть не починають лікування, оскільки мають обмежений доступ до медичної допомоги. Тож ми запускаємо проєкт разом з Національним інститутом раку, щоб допомогти тисячам українців дізнатися більше інформації про колоректальний рак. Фахівці поділяться з пацієнтами інформацією щодо діагностики, профілактики та лікування цієї патології", - зазначив Фую.
Він висловив сподівання, що цей проєкт допоможе пацієнтам і їхнім родинам зорієнтуватися щодо подальшої діагностики, лікування, зміни способу життя, а лікарям дасть змогу покращити спілкування з пацієнтами.
Перший цикл програм планується випустити напередодні березня - місяця обізнаності про колоректальний рак - за підтримки ТОВ «Серв’є Україна». Всього буде 7 інформаційних програм про колоректальний рак, які зʼявлятимуться щодня протягом тижня на Ютуб-каналі проєкту “ОНКОсвідомість”.
Надалі планується випустити цикл програм про найбільш поширені онкопатології в Україні: рак молочної залози, рак легенів, рак передміхурової залози, шлунку та підшлункової залози, раку шкіри та інше. Цикли програм виходитимуть що два місяці.
У світі колоректальний рак посідає провідні позиції серед онкологічних хвороб, у 2022 році було зафіксовано 1,8 млн нових випадків колоректального раку та близько 800 тисяч смертей. За даними Національного канцерреєстру, в Україні колоректальний рак посідає друге місце у структурі захворюваності та смертності.