Археологічна опера Chornobyldorf композиторів Романа Григоріва та Іллі Разумейка відкрила найбільший фестиваль сучасної музики у Великій Британії Huddersfield contemporary music festival, який започатковано 1978 року.

Про це Укрінформу повідомила продюсерка Ольга Дятел.
«Попри повномасштабне вторгнення артисти та артистки опери навесні відновили репетиції, щоб показати виставу на важливих міжнародних фестивалях та нагадувати про те, що війна в Україні триває. Цього року оперу також побачили в Роттердамі, Відні, Вільнюсі», - зазначила вона.
Chornobyldorf розповідає про нащадків людства, що вижили після серії катастроф, опиняються у пост-суспільстві, світі після смерті капіталізму, опери та філософії. Мандруючи поміж руїнами атомних станцій, закинутих церков, театрів та галерей, вони намагаються відтворити втрачену цивілізацію за допомогою археологічних перформансів-ритуалів. Універсальні символи та знаки, знову інтерпретовані невірно, поступово розчиняються у білому шумі природи.
Частиною вистави є відеоперформанси, які грають роль порталів у різні місця та часи. Відеоперформанси було створено під час декількох експедицій, зокрема в Чорнобильській зоні та біля річки Дніпро поблизу Запорізької атомної станції. Ці локації перебували або ще перебувають під тимчасовою окупацією російської армії, що загрожує добробуту всього світу.
Археологічна опера Chornobyldorf була створена у 2020 році лабораторією сучасної опери Opera Aperta за продюсування агенції proto produkciia (Україна) та Musiktheatertage Wien (Австрія). Прем’єра відбулась того ж року у Києві в Мистецькому арсеналі.
«Сучасний український шедевр, який кожен має побачити», так описала оперу національна британська газета The Times в огляді вистави.
The Telegraph у своєму огляді зазначив, що хоч і є спокуса прив’язати події до обурливого вторгнення росії в Україну, та Chornobyldorf випередив вторгнення більш ніж на рік: «Правду кажучи, споглядання людської катастрофи таке універсальне, що цей твір так само сильно говорить про жахливі конфлікти в Сирії та Ємені, і справді, про жахливі реалії зміни клімату, як і про війну в Україні».
Відеоверсію Археологічної опери Chornobyldorf можна переглянути в онлайн-театрі Dramox.
Фестиваль нової та експериментальної музики Huddersfiel contemporary music festival — це щорічна міжнародна програма сучасної та нової музики, яка триває протягом 10 днів і складається приблизно із 50 подій, включно з концертами, музичним театром, мультимедіа, бесідами та фільмами, а також з пов’язаними дискусіями та нетворкінгом.