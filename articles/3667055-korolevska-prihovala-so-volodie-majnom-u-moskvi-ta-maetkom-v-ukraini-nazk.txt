Народний депутат Наталія Королевська, яка була обрана до парламенту від забороненої партії “Опозиційна платформа – За життя”, приховала, що має майно у москві та маєток в Україні.

Як передає Укрінформ, про це Національне агентство з питань запобігання корупції повідомляє у Телеграмі.
“За результатами проведеного НАЗК моніторингу способу життя з'ясувалося, що Наталія Королевська приховала своє майно в москві та маєток в Україні, що був зареєстрований на кіпрську компанію, а потім перейшов у власність її батька”, - ідеться в повідомленні.
Моніторинг способу життя народного депутата від партії “Слуга народу” Павла Халімона також виявив факти, що можуть свідчити про незаконне збагачення на 10 млн грн. Саме за таку суму депутат уже під час війни купив будинок.
“Всі ці факти демонструють нагальність повернення ефективного інструменту, який заважає публічним службовцям незаконно збагачуватись - обов'язкового електронного декларування”, - ідеться в повідомленні.
На основі матеріалів НАЗК Спеціалізована антикорупційна прокуратура за останні чотири місяці пред'явила 8 підозр народним депутатам за результатами перевірки їхніх декларацій за 2020 рік. Наразі всі справи спрямовані до суду. Ще п'ять проваджень про приховування статків стосуються суддів і депутатів місцевих рад.
За словами голови НАЗК Олександра Новікова, Україна має один з найкращих у світі реєстр декларацій, який допоможе забезпечити контроль за статками чиновників і не давати їм можливості зловживати службовим становищем і набувати незаконне майно. “Тому важливо відновити обов'язкове подання декларацій. Це також передбачено в Державній антикорупційній програмі, яку нарешті має ухвалити Уряд”, - додав він.
Як повідомляв Укрінформ, 3 лютого САП скерувала до суду обвинувальний акт стосовно народного депутата України щодо декларування недостовірних відомостей. Серед яких - будинок під Києвом, квартира у столиці та будинок у Житомирі.