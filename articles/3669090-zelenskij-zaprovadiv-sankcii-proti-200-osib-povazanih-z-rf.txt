Президент Володимир Зеленський ввів у дію рішення Ради національної оборони і безпеки від 12 лютого про запровадження санкцій проти 200 пов‘язаних з росією осіб.

Відповідний документ № 75/2023 разом із рішенням РНБО та додатком до нього розміщено на сайті глави держави.

«Увести в дію рішення Ради національної безпеки і оборони України від 12 лютого 2023 року "Про застосування персональних спеціальних економічних та інших обмежувальних заходів (санкцій)", - ідеться в указі.
Контроль за виконанням рішення РНБО покладений на секретаря Ради національної безпеки і оборони України Олексія Данілова.
Указ набирає чинності з дня його опублікування.
Згідно з рішенням, РНБО вирішила підтримати внесені Службою безпеки України пропозиції щодо застосування санкцій.
Також РНБО доручила Кабінету Міністрів разом зі СБУ та Національним банком забезпечити реалізацію і моніторинг ефективності персональних спеціальних економічних та інших обмежувальних заходів (санкцій), передбачених пунктом 2 цього рішення.
Міністерству закордонних справ України доручено поінформувати компетентні органи Європейського Союзу, Сполучених Штатів Америки та інших держав про застосування санкцій і порушити перед ними питання про запровадження аналогічних обмежувальних заходів.
Санкції, які діятимуть 50 років, передбачають, зокрема блокування активів; обмеження торговельних операцій (повне припинення); обмеження, часткове чи повне припинення транзиту ресурсів, польотів та перевезень територією України (повне припинення); запобігання виведенню капіталів за межі України; зупинення виконання економічних та фінансових зобов'язань тощо.
Як повідомляв Укрінформ, 24 січня Президент ввів у дію санкції проти Вадима Новинського, митрополита Павла та низки представників рпц.