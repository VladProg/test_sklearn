Частину Золочівського замку, пошкоджену вибуховою хвилею після обстрілу російськими ракетами 14 червня, успішно відновили.

Про це йдеться на сторінці Львівської національної галереї мистецтв імені Бориса Возницького у Фейсбуці, передає Укрінформ.
Зазначається, що унаслідок ракетного удару російської федерації по об'єкту інфраструктури у місті Золочеві 14 червня 2022 року вибуховою хвилею було пошкоджено конструкції комплексу будівель пам’ятки архітектури національного значення – Надбрамного корпусу Золочівського замку.






Золочівський замок / Фото: Львівська національна галерея мистецтв імені Б.Г. Возницького


































У будівлі вибило 24 вікна, пошкодило підшивку даху й стелі у санвузлах, двері, відбило покриття й штукатурку на фасаді. Крім того, було порушено кріплення конструктивних елементів та покриття тимчасового даху над вежею.
«Після проведення обстеження пошкоджених об'єктів спільно з працівниками проєктної організації, адміністрація галереї розробила ряд заходів із відновлення в частині пошкодження конструкцій та елементів комплексу будівель. Станом на сьогодні всі заплановані ремонтні роботи завершено. Музей із радістю чекає вас до себе в гості!» — зазначають в національній галереї.
Золочівській замок збудований у першій половині XVII ст. Замок являє собою неоголандський тип оборонних споруд і належить до пам'яток типу palazzo in fortezzo, тобто поєднує функції оборони і житла. Оборонні споруди Золочівського замку — це вали, бастіони, надбрамна вежа, міст і равелін. З часів заснування збереглися вали, бастіони, частково надбрамний корпус, а равелін і міст — це реконструкція. Замок Якуба Собєського побудований за проєктом невідомого архітектора. До ансамблю також входить Китайський палац XVIII ст.
Як повідомляв Укрінформ, 14 червня бійці протиповітряної оборони у небі над Золочевом збили ракету. Її уламки впали на місцеву цегельню, внаслідок чого постраждали шестеро людей.
Фото: Львівська галерея мистецтв, Фейсбук