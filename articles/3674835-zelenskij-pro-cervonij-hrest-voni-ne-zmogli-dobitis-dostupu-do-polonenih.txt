Міжнародні інституції наразі не можуть повноцінно виконувати свої функції, прикладом може стати робота Червоного Хреста, який не зміг отримати доступ до українських військовополонених.

Про це Президент Володимир Зеленський заявив на пресконференції «Лютий. Рік незламності», передає кореспондент Укрінформу.
«Ми займались полоненими – і Буданов, і Андрій (Єрмак – ред.) – вони щоденно займаються полоненими, для нас дуже було важливо побачити стан, що з нашими хлопцями, що з нашими дівчатами. Ви знаєте, в якому вони стані складному – там були катування. Червоний Хрест – ось вам міжнародна інституція. Вони не змогли добитися і побачити, перевірити стан. Чи вони універсальні? Ні. Чи вони наполегливі? Ні. Наполегливі були ми. Ми тиснули й на них, і на ворога, і на посередників, на всіх, щоб витягнути наших хлопців та дівчат, але все одно до цього моменту доступу до полонених немає», – наголосив Зеленський.
Він нагадав, що війна почалася у 2014 році, і досі Україна позбавлена можливості доступу до політичних в’язнів на території рф.
«Ми говоримо і повинні не забувати, війна почалася в 14-му році. А що там з тими людьми? 125 кримських татар ми знаємо політичних в’язнів, що з ними, в якому вони стані, де вони знаходяться?» – наголосив глава держави.
Він зауважив, що політичні в’язні перебувають не в москві, а в різних регіонах рф, і це робота омбудсменів, і не тільки України, а й інших міжнародних інституцій. Так само ОБСЄ має працювати та вирішувати багато безпекових речей.
Зеленський підкреслив, що втомився від відповідей багатьох міжнародних інституцій, що у них "не той мандат" або що у них немає повноважень.
Водночас Президент відзначив роботу ООН та Генерального секретаря ООН Антоніу Гутерреша, які останнім часом стали проактивними та знаходять шляхи для подолання викликів, які поставила перед світом війна.
Як повідомлялося, Президент Володимир Зеленський проводить пресконференцію для засобів масової інформації. За даними ОП, акредитовано загалом понад 300 осіб із близько 170 медіа.