Twitter перезапустить оновлену версію свого сервісу підписки Twitter Blue у понеділок, 12 грудня, із вартістю вісім доларів на місяць, окрім власників продукції Apple, які сплачуватимуть за ту ж послугу 11 доларів на місяць.

Про це компанія повідомила у своєму твіті, передає Укрінформ.
У повідомленні йдеться, що користувачі можуть підписатись на оновлену послугу, яка дозволить їм редагувати твіти, завантажувати відео високої якості 1080p і отримувати підтвердження облікового запису синьою галочкою, але причини вищої вартості послуги для власників iPhone не пояснюються.

Як зауважили в Reuters, раніше у ЗМІ повідомлялося, що Twitter шукає способи компенсувати комісію, що стягується з компанії в App Store.
Видання нагадує, що Ілон Маск, який у листопаді придбав Twitter за 44 мільярди доларів, минулого місяця в серії твітів висловив різні претензії до Apple, включаючи 30% комісії, яку виробник iPhone стягує з розробників програмного забезпечення за покупки в App Store.
Потім Маск звинуватив Apple у погрозах заблокувати Twitter у своєму магазині додатків і заявив, що виробник iPhone припинив рекламу соцмережі на своїй платформі.
Однак після наступної зустрічі з виконавчим директором Apple Тімом Куком Маск написав у Twitter, що непорозуміння з Apple вирішено.
Twitter запустив сервіс Twitter Blue на початку листопада й потім призупинив його через різке збільшення кількості фальшивих облікових записів. Повторний запуск планувався на 29 листопада, але його відклали.