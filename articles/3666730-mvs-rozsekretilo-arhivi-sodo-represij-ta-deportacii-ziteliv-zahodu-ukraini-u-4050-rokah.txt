МВС скасовує гриф "Для службового користування" з архівних документів щодо масових депортацій населення із заходу України радянською владою в 40-50 роках минулого сторіччя.

Як передає Укрінформ, про це повідомляє МВС.
Комісія з питань роботи зі службовою інформацією в апараті Міністерства внутрішніх справ України скасувала гриф "Для службового користування" зі справ галузевого державного архіву МВС, які стосуються масових депортацій населення з території Західної України в 1940-х та 1950-х роках.
Законом України "Про доступ до архівів репресивних органів комуністичного тоталітарного режиму 1917 — 1991 років" розпорядники архівної інформації зобов’язані надавати та оприлюднювати архівну інформацію щодо репресивних органів та заборонено віднесення архівної інформації репресивних органів до службової інформації.
"Метою цього закону є забезпечення відкритості архівної інформації репресивних органів та заборона обмеження доступу до неї. Тож документи репресивних органів мають бути доступними для громадськості, в тому числі шляхом розміщення на офіційних веб сайтах", — зауважив директор Департаменту документообігу та контролю Іван Сопіга.
У фондах Галузевого державного архіву зберігаються документи, які стосуються масових депортацій населення з території заходу України в 1940-х та 1950-х роках, ешелонні списки жителів Івано-Франківської, Тернопільської та Львівської області.
Комісією також було прийнято рішення рекомендувати Галузевому державному архіву МВС продовжити роботу щодо перегляду архівних справ з метою виявлення подібної інформації та донесення її до відома громадськості.
Як повідомляв Укрінформ, загалом з 1944 по 1953 рік на заході Україні було репресовано понад 500 тис. осіб, заарештовано близько 134 тис., вбито 150 тис., виселено за межі України на довічний термін понад 200 тисяч людей.