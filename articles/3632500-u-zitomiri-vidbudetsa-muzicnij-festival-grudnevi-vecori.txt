У Житомирській обласній філармонії ім. С.Ріхтера 15-16 грудня проходитиме музичний фестиваль «Грудневі вечори».

Як передає Укрінформ, про це філармонія повідомила у Фейсбуці.
«15 грудня о 18.30 відбудеться музичний фестиваль «Грудневі вечори». У концерті «Музика українських композиторів» візьмуть участь академічна хорова капела «Орея», ансамбль «Солісти філармонії», тріо «Filando», Надія Тішкова (фортепіано), викладачі та студенти Житомирського музичного фахового коледжу ім. В. С. Косенка», - йдеться у повідомленні.
Під час концерту звучатиме музика Миколи Лисенка, Ігоря Шамо, Бориса Лятошинського, Левка Ревуцького, Віктора Косенка, Мирослава Скорика, Анатолія Кос-Анатольського, Віктора Гончаренка, Іллі Лизогуба та інших композиторів.
16 грудня фестиваль запрошує на концерт артистів Харківської філармонії «Музика єдності. Харків live». У програмі звучатимуть мініатюри європейських і українських композиторів, у тому числі й представників харківської композиторської школи.
Фестиваль «Грудневі вечори» проводиться у Житомирі з 1998 року.