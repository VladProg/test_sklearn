Уповноважений ВР з прав людини Дмитро Лубінець заявив, що його зустріч із російським омбудсманом тетяною москальковою відбудеться за кілька днів на території Туреччини.

Про це український омбудсман заявив у телемарафоні «Єдині новини», передає кореспондент Укрінформу.
«Ця зустріч відбудеться за кілька днів на території Туреччини, і основне питання, яке ми порушуватимемо – це питання повернення наших героїв та героїнь. Окремо хочемо порушити питання щодо повернення цивільних заручників, яких рф масово затримала на тимчасово окупованій території України і не відпускає їх додому», - сказав Лубінець.
Він уточнив, що не знає, як поводитиметься російська сторона і з чим росіяни приїдуть.
«Але можу сказати, що попередньо ми отримуємо позитивні сигнали, що вони готові це питання розглядати, скажімо так. Знову ж таки, у нас напрацьовано безліч варіантів. Я про них публічно не можу сказати», - зазначив омбудсман.
Уповноважений зауважив, що термін «обмін» не можна використовувати щодо цивільних, це можна робити лише щодо військовополонених, і їх міняють на основі Женевських конвенцій. Цивільних громадян України рф має відпустити, відповідно до міжнародного гуманітарного права, поінформував Лубінець.
Як повідомлялося, Уповноважений ВР з прав людини Дмитро Лубінець заявив, що планує обговорити із російським омбудсманом тетяною москальковою питання повернення з російського полону цивільних.