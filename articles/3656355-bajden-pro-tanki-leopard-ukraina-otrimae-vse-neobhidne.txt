Президент США прокоментував можливість постачання німецьких танків Leopard в Україну, запевнивши, що наша держава отримає все необхідне для боротьби з російським агресором.

Про це Джо Байден сказав після промови в Білому домі з нагоди зимової зустрічі мерів міст США, передає Укрінформ із посиланням на CNN.
«Україна отримає всю необхідну допомогу», - відповів Байден на запитання репортера, чи підтримує він намір Польщі передати Україні танки німецького виробництва.
Показово, що про це президент США сказав після завершення в Німеччині восьмого засідання Контактної групи з питань оборони України у форматі «Рамштайн», де не вдалося досягти згоди Німеччини на постачання Україні танків Leopard з інших країн.
Як повідомляв Укрінформ, за результатами чергової зустрічі у форматі «Рамштайн» були досягнуті рішення про передачу Україні сотень одиниць броньованої, ракетної, артилерійської та іншої техніки.