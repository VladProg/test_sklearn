У Кам’янці-Подільському на Хмельниччині 5 грудня відбудеться прем’єра повнометражного документального фільму «Україна'22: Щоденники війни».

Про це кореспондентові Укрінформу повідомив режисер - організатор Кам’янець-Подільського міжнародного кінофестивалю «Бруківка» Андрій Заєць.
«5 грудня о 15:00 в Кам'янець-Подільському міському будинку культури в межах заходів до Міжнародного дня волонтера відбудеться прем'єрний показ повнометражної версії документального фільму «Україна'22: Щоденники війни». Він розповідає історії волонтерів, активістів, військових, журналістів, артистів та кінематографістів з Кам'янця-Подільського та різних куточків України, які з перших годин російського вторгнення працюють заради боротьби за незалежність нашої держави», - сказав Заєць.

Фільм створила творча команда «Kamianets-Podilskyi Film Office»: режисер Андрій Заєць, оператори Богдан Закордонець та Іван Трач - за підтримки міжнародної журналістської грантової програми «International Center For Journalists» (США, Вашингтон).
З кінця листопада телевізійний варіант «Щоденників війни» виходить в ефірі «5 каналу».

1 грудня 2022 року проєкт отримав премію від Ради Європи в Україні, організації «Інтерньюз Україна» та Міністерства розвитку громад та територій.
Як повідомлялося, 6 листопада стартував цикл документальних фільмів «Україна22: Щоденники війни», який відкрила стрічка «Одного разу в Маріуполі».

Фото: Андрія Зайця