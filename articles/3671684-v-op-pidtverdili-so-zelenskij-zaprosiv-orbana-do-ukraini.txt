Прем’єр-міністр Угорщини Віктор Орбан запрошений до України, і в Києві сподіваються, що він здійснить візит.

Як передає Укрінформ, про це в інтерв’ю Радіо Свобода повідомив заступник голови Офісу президента Ігор Жовква.
Він зауважив, що був присутнім на зустрічі президента Володимира Зеленського з угорським прем’єром у рамках саміту лідерів ЄС в Брюсселі 9 лютого.
«Це дійсно була зустріч президента України з прем’єр-міністром Угорщини в колі ще декількох лідерів. І дійсно прем’єр-міністр Угорщини першим підійшов до президента України і потис йому руку», – заявив заступник керівника ОП.
За його словами, на цій зустрічі Зеленський, зокрема, обговорював з Орбаном євроінтеграційний шлях України, «і ми почули конструктив з цього приводу».
«Президент України неодноразово запрошував прем’єр-міністра Віктора Орбана прибути в Україну, в Київ. Сісти за стіл і поговорити про всі аспекти, і в тому числі ті, які хвилюють Угорщину. Ми готові запропонувати свої підходи, як це вирішити», – сказав Жовква.
«Тому прем’єр-міністр Угорщини запрошений до України, і сподіваємось, що він може бути тут. Відома позиція Угорщини, яка говорить, що вона не буде надавати військову допомогу Україні. Найкраще в дипломатії – це завжди діалог, розмова. Президент України мав декілька телефонних розмов з прем’єр-міністром Угорщини і до війни, і під час війни. Діалог є. Але, звичайно, під час повноцінного візиту є набагато більше можливостей і шансів провести його предметно і продуктивно», – додав він.
Після зустрічі Зеленського й Орбана в Брюсселі угорські ЗМІ повідомляли, що президент України запросив голову уряду Угорщини до Києва. Чи прийняв Орбан запрошення Зеленського, невідомо.
Як повідомлялося раніше, прем’єр-міністр Угорщини Віктор Орбан пообіцяв продовжувати гуманітарну та фінансову підтримку України.
Фото: Xinhua News Agency/PA Images