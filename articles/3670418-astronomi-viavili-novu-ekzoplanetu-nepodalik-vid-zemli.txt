Міжнародна група вчених виявила у космосі нову екзопланету K2-415b завбільшки із Землю, яка знаходиться за 72 світлових років від нашої планети.

Як передає Укрінформ, про це повідомляє Space.com.


K2-415b обертається навколо сусідньої червоної карликової зірки K2-415. Сама ж екзопланета знаходиться надзвичайно близько до K2-415, настільки близько, що їй потрібно лише близько чотирьох земних днів, щоб завершити своє обертання навколо неї.
За попередніми оцінками, екзопланета приблизно в три рази масивніша за Землю, незважаючи на те, що радіус її всього в 1,015 разів перевищує радіус нашої планети.
Астрономи ідентифікували екзопланету завдяки даним нині вже неіснуючого космічного телескопа NASA Kepler, його другорядної місії K2 та його наступника Transiting Exoplanet Survey Satellite.
Зазначається, що хоча K2-415b не є найближчою відомою екзопланетою до Землі, у космічному масштабі вона є одним із наших близьких сусідів.
Як повідомляв Укрінформ, астрономи Національного управління з аеронавтики і дослідження космічного простору США (NASA) оголосили про виявлення нової планети розміром із Землю.
Нововиявлена планета під назвою TOI 700 e є частиною системи TOI 700 і становить 95% розміру Землі та, ймовірно, є кам’янистою.
Фото: NASA/JPL-Caltech