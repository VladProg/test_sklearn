В основі початку будь-яких переговорів з росією може бути лише повне відновлення територіальної цілісності України.

Як передає Укрінформ, про це заявив міністр закордонних справ України Дмитро Кулеба в інтерв’ю виданням німецької медіагрупи Funke.
"Мені подобаються всі, хто хоче досягти миру через дипломатичні ініціативи – я сам дипломат. Але як така ініціатива може спрацювати? Чи повинна ціна миру полягати в тому, що росія залишиться на окупованих територіях? Якщо кремль розуміє, що може завойовувати території військовим шляхом, то чому він має зупинятися? Він, напевне, візьме перерву і почне десь через рік нову війну", - прокоментував Кулеба питання про можливість завершення війни з допомогою дипломатії.
Він також заявив, що не потрібно вестися на путінські викрутаси, пов’язані з тим, що надання Заходом більше зброї України нібито призведе до ескалації та втягнення самого Заходу у війну.
"У всьому, що відбувалося після 24 лютого, російський наратив був таким: не робіть цього кроку, інакше ви підете на ескалацію і скотитеся до війни проти нас. росіяни намагаються досягти своїх цілей за допомогою тактики залякування. Однак поки що ніхто, окрім України, не є у стані війни проти росії. Я хочу прояснити одну річ: багато хто з людей, які зі стражденним обличчям просувають мир і дипломатію, насправді просто хочуть, щоб Україна зазнала поразки від росії", - зазначив глава української дипломатії.
Він наголосив, що "на початку будь-яких переговорів з росією може стояти лише одне: територіальна цілісність України має бути повністю відновлена". "Це не підлягає обговоренню. Ми засвоїли гіркий урок: якщо дати росії мізинець, вона відірве вам усю руку", - додав Кулеба.
Коментуючи битву за Бахмут, міністр заявив, що українські війська втримають місто. "Ті, хто нарікає, що оборона несе надто багато жертв, не повинні забувати: якщо ми відійдемо, новим Бахмутом стане інше місто. Саме тому наші солдати б'ються за кожен квадратний сантиметр землі", - заявив він.
Також глава МЗС повідомив, що новий наступ росіян вже розпочався на сході. "Так, наступ уже розпочався. росіяни планують збільшити інтенсивність бойових дій і продовжувати їх до весни. Але їхній план не спрацює. За їхніми уявленнями, вони вже давно мали захопити Бахмут", - повідомив він.
Говорячи про поставки танків західними країнами, Кулеба вказав на важливість того, щоб "озброєння, яке західні країни пообіцяли з початку січня, було відправлено вчасно". "Чим швидше ми отримаємо військову техніку, тим швидше закінчиться війна", - сказав він.
Міністр підкреслив, що найбільш нагальними потребами України зараз є "артилерійські боєприпаси, танки та бронемашини, а також більше систем протиповітряної оборони".
Щодо можливої передачі бойових літаків, то глава українського МЗС повідомив, що винищувачі посилять протиповітряну оборону країни і можуть відіграти важливу роль при контрнаступі. "Нас найбільше цікавлять винищувачі зі США, Великої Британії, Франції та Німеччини. Ці країни мають найбільші виробничі потужності та найбільші авіапарки", - сказав він.
За словами міністра, поки що жодна країна не взяла на себе зобов'язання щодо передачі Україні винищувачів, "але деякі уряди, як, наприклад, Велика Британія, оголосили про навчання українських пілотів на західних винищувачах – інші зроблять це найближчим часом".
Як повідомляв Укрінформ, віцепрем'єр-міністр з питань європейської та євроатлантичної інтеграції України Ольга Стефанішина заявила, що Україна сяде за стіл переговорів з росіянами тільки за низки попередніх умов і закликає долучитися до процесу західних партнерів. Вона назвала дві основні передумови для початку переговорів: по-перше, відповідальність за вчинені злочини, що є вимогою українського суспільства, і повага до територіальної цілісності України.