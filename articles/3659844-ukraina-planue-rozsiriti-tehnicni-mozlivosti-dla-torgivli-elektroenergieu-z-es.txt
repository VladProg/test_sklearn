Україна, як майбутній член Євросоюзу, планує повністю інтегрувати ринки та розширити технічні можливості для транскордонної торгівлі електроенергією з ЄС.

Як передає Укрінформ, про це йшлося під час засідання 8-го засідання Кластера 3 Підкомітету з питань економіки та іншого галузевого співробітництва Комітету асоціації між Україною і ЄС, повідомляє пресслужба Міністерства енергетики.
Зазначається, що Україна вперше бере участь у засіданні як країна-кандидат на членство в ЄС. Українську делегацію на засіданні очолив заступник міністра енергетики з питань європейської інтеграції Ярослав Демченков.
«До початку повномасштабної війни нам вдалось успішно синхронізувати українську енергетичну систему з європейською. А наприкінці червня розпочались комерційні перетоки електроенергії. Сьогодні для нас важливо зберегти посилений політичний діалог з європейською стороною для повної інтеграції наших ринків та розширити технічні можливості для транскордонної торгівлі електроенергією між Україною і ЄС», – сказав Демченков.
Учасники засідання приділили увагу подальшому процесу приєднання України до ЄС, початку переговорів з розширення та відкриттю Кластера з енергетичним законодавством ЄС. Українська сторона підкреслила, що до цього часу Угода про асоціацію залишається одним з головних інструментів щодо впровадження європейського законодавства.
За словами Демченкова, Україна зацікавлена брати участь у наявних інструментах ЄС, які сприятимуть розвитку електричних та газових мереж в Європі, забезпечуватимуть її доступною енергією та, як наслідок, посилюватимуть глобальну конкурентоспроможність ЄС і України як майбутнього члена Євросоюзу. Також Україна готова надати ЄС свої потужності для зберігання газу та приєднатися до політики спільних закупівель вуглеводнів.
Водночас заступник міністра зупинився на питаннях зеленої трансформації. "Незважаючи на війну, реалізація цілей Європейського зеленого курсу залишається на порядку денному для України і відіграватиме важливу роль під час реалізації плану відновлення", - наголосив Демченков.
Учасники засідання також обговорили стан вугільної галузі, трансформацію вугільних регіонів України, негативний вплив війни на екологію через руйнування шахт, ризики від окупації росією Запорізької АЕС та запровадження санкцій проти ядерної галузі росії.
Як повідомлялося, невеликий імпорт електроенергії із Європи йде в Україну вже з 1 січня. Міністерство енергетики розраховує на збільшення імпорту.