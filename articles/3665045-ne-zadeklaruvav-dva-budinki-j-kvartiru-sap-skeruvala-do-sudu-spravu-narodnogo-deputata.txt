Спеціалізована антикорупційна прокуратура скерувала до суду обвинувальний акт стосовно народного депутата України щодо декларування недостовірних відомостей.

Про це у Телеграмі поінформувала пресслужба САП, передає Укрінформ.
«3 лютого 2023 року прокурор САП за матеріалами досудового розслідування НАБУ скерував до суду обвинувальний акт за обвинуваченням народного депутата України в умисному внесенні як суб’єктом декларування завідомо недостовірних відомостей до декларації особи, уповноваженої на виконання функцій держави або місцевого самоврядування, передбаченої Законом України «Про запобігання корупції» (ч. 1 ст. 366-2 КК України, у редакції Закону України від 04.12.2020 № 1074-ІХ)», - уточнюється у повідомленні.
За інформацією слідства, у щорічній декларації за 2020 рік парламентарій не зазначив три об’єкти нерухомого майна, що перебували у його користуванні та членів його сім’ї, а саме - будинок під Києвом, квартиру у столиці та будинок у Житомирі.
«Як наслідок, внесені до декларації відомості відрізняються від достовірних на понад 4,47 млн грн, що більш ніж у 500 разів перевищує прожитковий мінімум для працездатних осіб, встановлений Законом України «Про Державний бюджет України на 2021 рік», - поінформували у САП.
Розслідування цих фактів було розпочато за матеріалами НАЗК.
Як повідомлялося, 2 серпня 2022 року Спеціалізована антикорупційна прокуратура (САП) скерувала до суду справу щодо народного депутата, якого підозрюють у недекларуванні 88 млн гривень.