У провадженні Київського окружного адміністративного суду перебуває справа за позовом КП «Київтеплоенерго» до Державної аудиторської служби про визнання протиправними дії аудитслужби зі складання звіту про результати інспекції діяльності комунального підприємства.

Про це повідомила Державна аудиторська служба України в коментарі Укрінформу.
Зазначається, що Держаудитслужба провела ревізію питань фінансово господарської діяльності КП «Київтеплоенерго» за період з 01.01.2018 по 30.06.2021.
«Відповідно до частини другої статті 2 закону «Про основні засади здійснення державного фінансового контролю в Україні» державний фінансовий контроль забезпечується органом державного фінансового контролю через проведення державного фінансового аудиту, інспектування, перевірки закупівель і моніторингу закупівлі. Держаудитслужбою проведено ревізію окремих питань фінансово господарської діяльності КП «Київтеплоенерго» за аналогічний період», – прокоментували в Держаудитслужбі.
У відомстві зазначили, що за результатами ревізії було складено акт та надіслано до КП «Київтеплоенерго» для ознайомлення і підписання. Держаудитслужбою щодо зазначеного акта від КП «Київтеплоенерго» отримано заперечення, які розглянуто та надіслано об’єкту контролю відповідні обґрунтовані висновки.
Київтеплоенерго, своєю чергою, подало до суду позов до Держаудитслужби, вважаючи висновки аудиту необґрунтованими.
Наразі у провадженні Київського окружного адміністративного суду перебуває справа №320/1374/23 за позовом КП «Київтеплоенерго» до Держаудитслужби про визнання протиправними дії аудитслужби зі складання та підписання звіту про результати державного фінансового аудиту діяльності комунального підприємства.
У Держаудитслужбі акцентували, що матеріали зазначених заходів державного фінансового контролю передані до правоохоронних органів, за результатами розгляду яких відкриті кримінальні провадження. Правоохоронні органи попередили Держаудитслужбу про недопустимість розголошення відомостей досудового розслідування.
Фото: Київтеплоенерго