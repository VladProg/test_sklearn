Голова Верховної Ради Руслан Стефанчук під час виступу в Сенаті Франції закликав французьких законодавців визнати Голодомор 1932-1933 років геноцидом українського народу.

Про це повідомляє Укрінформ із посиланням на пресслужбу Апарату ВР.

"Хотів би закликати всіх присутніх підтримати проєкт резолюції щодо визнання Голодомору 1932-1933 років геноцидом українського народу, який був представлений пані сенаторкою Жоель Гарріо-Майлям, яка також є головою Парламентської асамблеї НАТО, та очільницею Групи дружби Франція-Україна Сенату пані Надією Сологуб", – сказав Стефанчук.
Він також закликав членів Сенату Франції визнати росію терористичною державою, сприяти у наданні Україні оборонної підтримки.
При цьому український спікер висловив сподівання на підтримку Франції у питанні прискореного вступу України до НАТО в контексті Вільнюського саміту Альянсу, який відбудеться 11-12 липня.
Як повідомлялося, Голова Верховної Ради Руслан Стефанчук перебуває з офіційним візитом у Французькій Республіці 30 січня – 2 лютого. У межах візиту він провів низку двосторонніх зустрічей, зокрема з Президентом Еммануелем Макроном та Прем‘єр-міністром Елізабет Борн, а також виступив перед Національними зборами Франції.
Фото: пресслужба Апарату ВР