Компанія Ілона Маска Twitter працює над платною функцією Paywalled Video, яка дозволить публікувати відео на сайті, а потім стягувати з користувачів плату за їх перегляд.

Про це повідомляє видання The Washington Post з посиланням на внутрішній електронний лист компанії, передає Укрінформ.
Той, хто публікує відео, може встановити вартість перегляду в діапазоні від одного до п’яти доларів. Для користувачів такий допис буде відображатися з логотипом відео із замком та підписом «перегляд за $», оплатити можна через сервіс Stripe.
Користувачі, які не заплатили, не зможуть переглянути відео, але зможуть поставити лайк або ретвітнути твіт. Також Twitter планує брати з кожної оплати відсоток.
Зазначається, що новий сервіс можуть запустити за тиждень-два.
Водночас в електронному листі не вказано, які типи відео автори можуть публікувати. Однак дана інформація викликає занепокоєння в експертів, що користувачі можуть публікувати вміст, захищений авторським правом, або використовувати цю функцію для обману інших.
Як повідомлялося, у четвер, 27 жовтня, Ілон Маск завершив угоду про купівлю компанії Twitter вартістю 44 млрд дол. Негайно після придбання Twitter він розпустив раду директорів, зміцнивши контроль над компанією. Також Маск доручив інженерам компанії Twitter розпочати роботу над перезавантаженням Vine, щоб підготувати запуск платформи до кінця цього року.
Фото: АА