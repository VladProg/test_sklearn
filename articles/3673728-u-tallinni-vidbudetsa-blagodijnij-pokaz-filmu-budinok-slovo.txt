У Таллінні в кінотеатрі «Soprus» відбудеться благодійний показ фільму Тараса Томенка "Будинок "Слово". Нескінчений роман".

Як передає Укрінформ, про це повідомляє пресслужба Держкіно.
"Будинок "Слово". Нескінчений роман – це драматична історія українських письменників, яких за наказом Сталіна зібрали під дахом кооперативного будинку «Слово» у Харкові, аби змусити їх працювати на благо системи. Усі вони стали учасниками експерименту по формуванню нового типу радянського письменника та повному контролю над творчим процесом. Фільм про те, як комуністичний рай перетворюється на комуністичне пекло. Історія заснована на реальних подіях", - йдеться у повідомленні.

Фото: Держкіно
Виробництво фільму здійснила компанія Fresh Production Group за підтримки Державного агентства України з питань кіно та Міжнародного благодійного фонду «Солідарність».
Сценаристи стрічки – Тарас Томенко та Любов Якимчук, режисер – Тарас Томенко, оператор-постановник Михайло Любарський, художник-постановник Шевкет Сейдаметов, композитор – Алла Загайкевич, продюсери – Юлія Чернявська, Олег Щербина, Пилип Іллєнко та Ростислав Мартинюк.
Показ фільму відбудеться 25 лютого о 18:00. Захід організовано Асоціацією українських організацій в Естонії спільно із Fresh production group та Спілкою української молоді в Естонії за сприяння кінотеатру Kino Sõprus.
На показ запрошують усіх охочих українців та громадян Естонії. Вхід вільний.
Як повідомлялося, на Берлінському кінофестивалі показали перший трейлер кіноальманаху «Війна очима тварин», до якого увійшли кадри трьох новел.
Перше фото: suspilne.media