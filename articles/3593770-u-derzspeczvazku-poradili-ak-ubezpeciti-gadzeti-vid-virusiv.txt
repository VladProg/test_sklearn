У Державній службі спеціального зв’язку та захисту інформації ще раз нагадали, як убезпечити від вірусів смартфони і комп'ютерну техніку.

Як передає Укрінформ, про це повідомляє Держспецзв’язку.
“Використання піратського програмного забезпечення чи програмного забезпечення, отриманого з неперевірених джерел, може призвести до інфікування вашого пристрою, викрадення персональних даних та коштів”, - ідеться в повідомленні.
Щоб убезпечити свої пристрої від вірусів, програми і додатки завантажувати потрібно лише на офіційних сайтах розробників та в офіційних магазинах програмного забезпечення.
Аби пристрій не інфікувався вірусом, слід використовувати лише ліцензійні версії або знаходити безкоштовні програми зі схожим функціоналом в інших надійних розробників.
Користувачам девайсів варто перевіряти за допомогою антивірусу файли перед запуском. Потенційно небезпечними можуть бути файли з розширеннями: .exe, .iso, .bin, .ini, .dll, .com, .sys, .bat, .js, .apk.
Додатки на смартфони слід завантажувати лише з офіційних магазинів (Play Market, App Gallery, App Store і Google Play).
Користувачам девайсів треба звертати увагу на те, які дозволи вимагає надати додаток під час встановлення.
У Держспецзв'язку нагадали, що не усім застосункам для нормальної роботи необхідний доступ до геолокації чи персональної інформації.
Також перед завантаженням додатків варто читати відгуки користувачів, які вже завантажили застосунок. Перед завантаженням обов’язково слід перевіряти інформацію про те, хто розробник та власник застосунку.
У Держспецзв'язку радять уникати завантажень із невідомих джерел.
Для убезпечення від вірусів користувачі гаджетів мають увімкнути заборону встановлення застосунків з неперевірених джерел та автоматичного завантаження файлів. А щоб убезпечити браузер від вірусів, слід увімкнути функцію “щоразу запитувати про місце зберігання файлу перед завантаженням”.
“Таким чином, якщо випадково перейдете за шкідливим посиланням, завантаження не розпочнеться автоматично й вимагатиме вашого підтвердження”, - пояснили у Держспецзв'язку.
Як повідомляв Укрінформ, станом на початок жовтня від 24 лютого кіберфахівці Національної поліції попередили майже 400 кібератак на державні органи і приватний сектор.