Європейська комісія не планує включати атомну галузь росії та її представників до наступного пакета санкцій.

Як повідомляє Укрінформ, про це пише видання Politico.

Спершу виконавчий орган Євросоюзу повідомив країнам ЄС, що спробує розробити санкції, спрямовані на цивільний ядерний сектор Росії. Напередодні саміту ЄС минулого тижня Президент України Володимир Зеленський закликав запровадити санкції принаймні проти російської ядерної енергетичної компанії "Росатом".
Проте цей план провалився, заявили джерела видання.
Зазначається, що нові санкції ЄС розділені на кілька частин: нові правила, спрямовані на конкретні сектори, такі як авіація або військова промисловість, і списки, які накладають візові обмеження і заморожування активів фізичних і юридичних осіб.
Угорщина вже давно виступає проти включення атомної галузі в пакет санкцій, посилаючись на свою залежність від «Росатому».
Джерела видання розповіли, що ЄС розглядав можливість включення лише окремих співробітників «Росатому», але врешті вирішив цього не робити.
Також стало відомо, що представник міністерства економіки Франції заявив журналістам, що «багато атомних електростанцій використовують російське паливо».
Як повідомляв Укрінформ, раніше стало відомо, що США обговорюють із Євросоюзом і G7 подальшу долю заморожених активів росії.