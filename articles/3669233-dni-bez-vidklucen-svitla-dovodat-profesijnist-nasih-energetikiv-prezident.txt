Володимир Зеленський подякував усім, хто відновлює енергетичні спроможності України, та відзначив, що останні дні без масових відключень світла доводять професійність наших енергетиків.

Про це Президент України сказав у відеозверненні, передає Укрінформ.


“Сьогодні хочу особисто відзначити усіх, хто відновлює енергетичні спроможності нашої держави. Цей день, вчорашній більшість українців провели без відключень електрики. Звичайно, в окремих районах, окремих містах ще були обмеження, там де ступінь руйнувань надто значний. Звичайно, що з початком нового робочого тижня споживання буде більше, а отже будуть діяти графіки відключень. Але сам факт, що після постійних терористичних атак ракетами, Шахедами, після масованого ракетного нальоту, цього тижня ми можемо пройти такі спокійні енергодні, доводить професійність наших енергетиків та незвичайну самовідданість кожного і кожної, хто працює заради забезпечення енергосистеми”, - сказав Зеленський.

Відео: Офіс Президента


Президент наголосив: потрібно усвідомлювати, що це ще не перемога на енергетичному фронті, бо можуть бути нові ракетні удари, які спричинятимуть нові руйнувати, і будуть нові обмеження в постачанні електрики.


“Але сьогодні і вчора є черговим свідченням, що працюючи разом і допомагаючи один одному, українці роблять великі речі. Тому зберігаємо гідність. Не втрачаємо жодного дня і жодного тижня. Все заради України. Я дякую всім, хто працює заради нашої держави. Слава кожному і кожній, хто в бою, слава всім, хто боронить Бахмут, Вугледар, Часів Яр, Марʼїнку, Авдіївку та всі інші напрямки на Донеччині, на Луганщині та по всьому фронту! Стійкість, єдність та взаємодопомога – це наша сила!” - зазначив глава держави.


Як повідомлялося, у неділю, 12 лютого, компанія Укренерго не надавала обмежень споживання електроенергії для Києва, Київської, Одеської та Дніпропетровської областей.
Фото: ОП