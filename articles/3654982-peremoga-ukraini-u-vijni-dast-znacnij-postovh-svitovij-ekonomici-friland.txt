Потужна підтримка України у її протистоянні російській агресії відповідає національним інтересам Канади.

Як повідомляє кореспондент Укрінформу, таку думку під час участі у Всесвітньому економічному форумі в Давосі висловила міністерка фінансів Канади Христя Фріланд.
“Забезпечення України зброєю, а також <...> надання Україні коштів, необхідних їй для перемоги у війні, врешті-решт відповідає нашим власним інтересам”, - сказала Фріланд.
Вона закликала уряди країн "Великої сімки" докласти усіх можливих зусиль для забезпечення якнайшвидшої перемоги України. “Один аспект, над яким ми маємо дієвий контроль, це можливість допомогти Україні чітко, рішуче перемогти. Якщо ми вчинимо так, якщо це трапиться цього року, то глобальна економіка отримає значний поштовх”, - зазначила міністр фінансів Канади.
Як повідомляв Укрінформ, міністерка оборони Канади Аніта Ананд прибула 18 січня із неанонсованим візитом до України, під час якого оголосила про намір передати ЗСУ 200 сучасних бронеавтомобілів Senators. Раніше Джастін Трюдо пообіцяв купити для України систему протиракетної оборони NASAMS. Бронеавтомобілі та система ППО коштуватимуть державній скарбниці Канади у близько 500 млн дол.
Фото: Globallookpress.com