Американське космічне агентство NASA навмисно спрямувало космічний апарат в астероїд у рамках випробування захисту Землі від зіткнень з космічними тілами.

Про це повідомляє Reuters, передає Укрінформ.
«Космічний апарат DART, що належав NASA, в понеділок успішно врізався в далекий астероїд на гіперзвуковій швидкості під час випробування першої у світі планетарної оборонної системи, розробленої для запобігання потенційних зіткнень метеоритів із Землею», - вказується в повідомленні.


Don't want to miss a thing? Watch the final moments from the #DARTMission on its collision course with asteroid Dimporphos. pic.twitter.com/2qbVMnqQrD
— NASA (@NASA) September 26, 2022

Як відзначається, це перша в історії спроба людства змінити траєкторію руху небесного тіла.
Сплановане зіткнення сталося через 10 місяців після запуску DART. Невеликий космічний апарат, обладнаний двома сонячними панелями, був завбільшки з продуктовий автомат, а розмір астероїда Діморф співрозмірний з футбольним полем.
За процесом можна було спостерігати в Ютубі NASA.
Наскільки вдало пройшов експеримент, учені визначать уже наступного тижня, коли стане зрозумілим, чи вдалося таким чином змінити курс астероїда.
Попри це представники NASA вже привітали результати випробування.
Як повідомлялося, 24 листопада минулого року NASA спільно з компанією SpaceX успішно запустили в космос ракету-носій Falcon 9 з апаратом місії Double Asteroid Redirection Test (DART). Місія NASA з перенаправлення астероїдів - перша спроба перевірити, чи можливо змінити курс небесного тіла.
Фото: NASA