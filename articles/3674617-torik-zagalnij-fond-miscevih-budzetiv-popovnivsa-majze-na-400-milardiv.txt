У 2022 році до загального фонду місцевих бюджетів надійшли 398,1 млрд грн, що на 46,2 млрд грн більше порівняно з 2021-им.

Про це повідомляє пресслужба Міністерства фінансів, передає Укрінформ.
Основними доходами загального фонду місцевих бюджетів (без урахування міжбюджетних трансфертів), за даними Мінфіну, були:

податок на доходи фізичних осіб (ПДФО) - 272,2 млрд грн;
єдиний податок - 47,2 млрд грн;
податок на землю - 29,6 млрд грн;
податок на нерухоме майно - 7,1 млрд грн;
акцизний податок - 13,1 млрд грн;
надходження плати за адміністративні послуги - 3,3 млрд грн;
податок на прибуток підприємств приватного сектору економіки - 12,2 млрд грн;
доходи від інших податків - 13,4 млрд грн.

Приріст доходів загального фонду місцевих бюджетів у деяких областях перевищив 30%: Львівська область (+43,2%), Житомирська (+42%), Закарпатська (+41,9%), Волинська (+37,7%), Хмельницька (+34,5%), Чернівецька (+33,9%), Івано-Франківська (+31,7%).
“Вагомий приріст доходів у цих областях пов’язаний, зокрема, із тим, що туди перемістилися внутрішньо переміщені особи та бізнес із територій, де ведуться або велися бойові дії, або з територій, які були чи є тимчасово окупованими збройними формуваннями рф”, - пояснили в Мінфіні.

У відомстві додали, що, незважаючи на війну рф проти України, завдяки швидкій адаптації органів державної влади та органів місцевого самоврядування вдалося забезпечити виконання та збільшення доходів загального фонду місцевих бюджетів на 113,1% порівняно з 2021 роком.
Як повідомлялося, минулого року із державного бюджету були спрямовані 1142,9 млрд грн на захист та оборону України, що у 9 разів перевищує показники 2021 року. Також за воєнний рік суттєво зросли видатки на громадський порядок, безпеку та судову владу – у 2,5 раза, до 454,4 млрд грн. Майже на чверть збільшився обсяг коштів, спрямованих на соціальний захист населення – 455,2 млрд грн проти 367,3 млрд грн у 2021 році.