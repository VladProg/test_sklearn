Євросоюз оголосив сьогодні про продовження на наступні шість місяців економічних санкцій проти російської федерації у зв’язку із її агресивною війною проти України.

Як повідомляє Укрінформ, про це повідомляється на сайті Європейської Ради.
«Рада ЄС сьогодні вирішила продовжити на шість місяців, до 31 липня 2023 року, обмежувальні заходи, що спрямовані проти окремих секторів економіки російської федерації. Ці санкції, які були вперше запроваджені у 2014 році у відповідь на дії росії з дестабілізації ситуації в Україні, були суттєво розширені з лютого 2022 року, в контексті неспровокованої та нічим не виправданої військової агресії росії проти України», - йдеться у повідомленні.
Зазначається, що ці обмежувальні заходи складаються із широкого спектру дій, включаючи обмеження в торгівлі, фінансах, технології та у використанні товарів подвійного призначення, в промисловості, у транспорті та у поставках товарів розкоші. Ці заходи також включають заборону на імпорт або трансфер територією ЄС російської сирої нафти, що поставляється морським шляхом, а також заборону поставок певних продуктів нафтопереробки з росії до ЄС, відключення від системи SWIFT деяких ключових російських банків, припинення трансляції та позбавлення ліцензій на мовлення кількох російських ЗМІ, що підтримуються кремлем.
Як повідомлялося, у відповідь на дії російської федерації ЄС застосовує кілька видів обмежувальних заходів. Серед них - обмеження на економічні відносини з незаконно анексованим Кримом та містом Севастополь, а також із окремими районами Донецької та Луганської областей, що перебувають поза контролем уряду України. Ці заходи також включають індивідуальні санкції проти осіб та установ, що є причетними до російської агресії, та включають заморожування активів та заборону на подорожі до ЄС.
З 24 лютого, після початку повномасштабного військового вторгнення росії в Україну, ЄС ухвалив вже 9 пакетів секторальних економічних та індивідуальних санкцій проти країни-агресора, що значно обмежують спроможності росії у фінансуванні її «машини війни».