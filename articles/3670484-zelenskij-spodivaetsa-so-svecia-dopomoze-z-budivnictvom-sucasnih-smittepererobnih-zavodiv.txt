Президент Володимир Зеленський прагне отримати підтримку шведських партнерів у створенні мережі сучасних сміттєпереробних заводів в Україні.

Про це він сказав під час спільної з прем’єр-міністром Швеції Ульфом Крістерссоном пресконференції у Києві, повідомляє кореспондент Укрінформу.



"Особливу увагу приділяємо лідерству Швеції в створенні мережі надсучасних сміттєпереробних заводів на всій території України. Україна готова, хоче працювати у цьому напрямку. І тут хочеться отримати від Швеції підтримку", - зазначив Зеленський.



Водночас він розповів, що нині Швеція входить у топ-5 постачальників критичного обладнання для відновлення української енергетики після ударів рф.



"Я дякую за таку потужну підтримку. Це конкретний прояв того, наскільки Швеція цінує людей та людяність", - підкреслив Зеленський.



Президент розповів, що одним із ключових пріоритетів для України зараз є зелена трансформація енергетики. За його словами, це саме той напрямок, у якому разом зі Швецією можна досягти "історичних результатів".



Як повідомлялося, прем’єр-міністр Швеції Ульф Крістерссон у середу перебуває з візитом в Україні.