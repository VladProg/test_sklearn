Упродовж 20-21 жовтня в межах 38-го Варшавського міжнародного кінофестивалю триватиме низка заходів, спрямованих на підтримку України та українських митців.

Про це повідомляє Державне агентство з питань кіно у Фейсбуці, передає Укрінформ.
"Війна ще більше об’єднала наші держави. Ми дуже вдячні польським партнерам і друзям за всебічну допомогу українцям. Впевнена, що після нашої перемоги буде ще більше польсько-українських копродукцій", - підкреслила голова Держкіно Марина Кудерчук.
Зазначається, що 20 жовтня голова відомства взяла участь у панельній дискусії “Співпраця України та Польщі” за участі, зокрема, радника-посланника Посольства України в Польщі Олега Куця, директора Варшавського кінофестивалю Стефана Лаудіна, а також директора Польської кіноакадемії продюсерів Даріуша Яблонського й голови виробничого відділу Польського інституту кіномистецтва Каміли Моргіш.

Крым того, українські режисери і продюсери презентували кінопроєкти, що перебувають на різних стадіях виробництва. У заході взяли участь режисер Аркадій Непиталюк, продюсери Андрій Ногін і Марек Нововейський, гендиректорки Film.ua Group Вікторія Ярмощук та Odesa International Film Festival Анна Мачух.
"Війна – це велика трагедія для кіноіндустрії також. Спочатку ми думали, що знімати художнє кіно зараз недоречно. Але після кількох місяців війни зрозуміли, що якщо ніхто не буде знімати художнє кіно, то у кіновиробництві буде прірва. Історія нашого мирного часу потрібна і під час війни, і після неї, як певна реабілітаційна історія", — зауважив режисер Непиталюк.
Варшавський кінофестиваль щороку відбувається на початку жовтня у столиці Польщі. На ньому представляють нові фільми світового, європейського та польського кінематографу. 38-й Варшавський міжнародний кінофестиваль триває 14-23 жовтня.