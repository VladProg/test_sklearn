Національна поліція України викрила російського бізнесмена на організації схеми виведення в офшори через підконтрольні фірми понад 250 млн грн.


Про це у Телеграмі повідомила пресслужба Департаменту стратегічних розслідувань НПУ, передає Укрінформ.
«Поліцейські встановили ряд українських компаній – співвласників столичного бізнес-центру, які фактично належать російському бізнесмену. За допомогою цих товариств громадянин рф налагодив механізм для виведення з України коштів в підконтрольні офшорні компанії», - зазначається у повідомленні.
За даними Нацполіції, відповідно до запровадженої схеми, офшорні компанії фіктивно надавали кредити українським підприємствам, відтак у них виникали боргові зобов’язання перед «кредитором». Надалі це давало підстави, в обхід запроваджених заборон щодо проведення розрахунків з росією та білоруссю, безперешкодно виводи кошти за кордон на підконтрольні фірми.
«Прибуток, отриманий в Україні від здачі в оренду площ бізнес-центру, виводився на рахунки офшорних компаній як повернення відсотків за кредитом. Крім того, такий механізм дозволяв уникнути подвійного оподаткування», - йдеться в повідомленні.
Зазначається, що у співпраці з Державною податковою службою поліцейські встановили, що в результаті таких оборудок сума завданих державі збитків становить щонайменше 27 млн грн, а загальна сума виведених коштів сягає 250 млн грн.
«Ці кошти могли бути використані російським бізнесменом для фінансування власного бізнесу в рф та сплати податків країні-агресору», - підкреслюється в повідомленні.
Під час обшуків за адресами розташування офісних приміщень та проживання осіб вилучено фінансово-господарську документацію, договори купівлі-продажу «сміттєвих» цінних паперів та інші документи щодо фіктивних оборудок, повідомили в поліції.
Наразі суд наклав арешт на корпоративні права російського бізнесмена, нерухомість та банківські рахунки підконтрольних суб’єктів господарювання. Слідство триває.
Як повідомлялося, Бюро економічної безпеки арештувало один із найбільших логістичних центрів вартістю у 700 мільйонів гривень, який належить росіянам.
Фото: Департамент Стратегічних Розслідувань Нацполіції, ТГ