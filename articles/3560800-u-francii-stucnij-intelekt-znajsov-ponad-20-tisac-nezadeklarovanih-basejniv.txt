Французькі податківці завдяки використанню програмного забезпечення зі штучним інтелектом знайшли понад 20 356 незадекларованих басейнів в країні.

Як передає Укрінформ, про це повідомляє The Guardian.
Вартість недотриманих податків державою становить близько 10 мільйонів євро.
Програмне забезпечення, яке було розроблено компаніями Google і Capgemini, може ідентифікувати басейни на аерофотознімках, і перевіряти їх із базами даних земельних реєстрів.
Податківці заявили, що запущений рік тому експеримент в дев’яти департаментах Франції, виявив 20 356 незадекларованих басейнів, і він буде нині розширений на всю країну.
Зазначається, що внесення змін у власність, включаючи будівництво басейнів, повинно бути заявлено до податкової служби протягом 90 днів після їх завершення. Оскільки податок на майно базується на орендній вартості майна, його поліпшення означає збільшення сплати податків. Звичайний басейн площею 30 квадратних метрів оподатковуватиметься приблизно 200 євро на рік.
Вважається, що у Франції є близько 3,2 мільйона приватних басейнів. При цьому ажіотаж на будівництво басейнів зріс під час карантину COVID-пандемії у 2020 і 2021 роках, оскільки тоді більше людей працювало вдома.
Як повідомляв Укрінформ, британська компанія DeepMind Technologies Limited завдяки штучному інтелекту розшифрувала структуру понад 200 мільйонів білків, які донині відомі науці.