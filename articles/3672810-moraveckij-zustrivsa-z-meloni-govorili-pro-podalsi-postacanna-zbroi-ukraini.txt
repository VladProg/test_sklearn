Польща й Італія мають схожі погляди на ситуацію в Україні, тож планують і надалі постачати зброю нашій державі.

Про це під час спільної пресконференції у Варшаві заявили глави урядів двох країн Матеуш Моравецький і Джорджа Мелоні, передає кореспондент Укрінформу.
“Італія, хоч і далеко від росії та України, але добре розуміє, що там відбувається. І дуже добре відчуває, наскільки це важливо для майбутнього”,- підкреслив премʼєр-міністр Польщі.
Він додав, що польський та італійський уряди мають ідентичний погляд на ситуацію в Україні.

“Разом ми постачаємо зброю. Ми говорили про подальші поставки зброї в Україну, щоб якомога швидше запанував мир, щоб відновилася стабільність, щоб можна було нормально розвиватися”, - підкреслив Моравецький.
Польський прем’єр зауважив, що для подолання глобальних енергетичної й економічної криз та зменшення інфляції потрібно, аби Україна перемогла росію за підтримки країн вільного світу.

Своєю чергою Мелоні підкреслила, що Україна може й надалі розраховувати на Італію.
“Італія від самого початку вторгнення підтримувала Україну у фінансовому, військовому та гуманітарному плані. Ми були і будемо на боці України, і Польща також може розраховувати на нашу підтримку”, - наголосила вона, подякувавши Польщі за виняткову підтримку і допомогу Україні.
Перед від’їздом до України Мелоні провела телефонну розмову з президентом США Байденом, який прибув до Польщі з нашої країни. За інформацією канцелярії італійської прем’єрки, йшлося про координацію зусиль задля підтримки України у безпековій сфері, економічній та гуманітарній сферах.
Як повідомлялося, Джорджа Мелоні відвідає столицю України до 24 лютого, першої річниці повномасштабного вторгнення росії.
Фото: gov.pl