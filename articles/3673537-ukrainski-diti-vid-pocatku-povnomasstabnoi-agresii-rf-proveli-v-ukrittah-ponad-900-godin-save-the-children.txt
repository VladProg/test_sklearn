Від початку повномасштабної війни діти в Україні провели у підземних укриттях в середньому близько 920 годин, або понад 38 днів.

Це підрахували в гуманітарній організації Save the Children, передає Укрінформ.
За наявною інформацією, від 24 лютого минулого року в Україні сирена пролунала понад 16 тисяч разів. Приміром, у Харкові впродовж року повномасштабної війни оголосили понад 1700 повітряних тривог, що загалом тривали понад півтори тисячі годин. У Донецькій та Запорізькій областях їхня тривалість перевищила 1100 годин.
У середньому повітряні тривоги в Україні тривають близько години. Однак під час великих ракених атак родини із дітьми можуть провести до 8 годин під землею, зауважили в організації. А оскільки облаштовані сховища в Україні рідкість, родини з дітьми зазвичай ховаються у підвалах житлових будинків чи інших споруд.
У великих містах, на кшталт Києва, родини з дітьми ховаються на підземних парковках або станціях метро. На деяких з них у перші тижні повномасштабної війни навіть облаштували наметові містечка, де люди могли жити тижнями.
У Save the Children наголошують, що постійний стрес, якого родини та діти зазнають унаслідок постійної загрози ракетних атак та обстрілів, вкрай важко подолати. Дослідження ВООЗ засвідчує, що кожен п’ятий, хто живе у зоні збройного конфлікту, має істотний ризик розвитку психічних розладів. І чим довше тривають бойові дії, тим сильнішими будуть симптоми.
У звіті Save the Children «Велика втрата» (The Heavy Toll) описані катастрофічні наслідки року війни в Україні для дітей. У ньому йдеться про смертельну небезпеку, у якій живуть діти в Україні, стрес, якого зазнає малеча через пережите насилля, розлуку із родиною та друзями, необхідність покинути дім та тікати від війни, неможливість відвідувати школу. Більшість із цього визнано міжнародним правом як кричущі порушення прав дітей.
«Торік конфлікт в Україні переріс у повномасштабну війну, що докорінно змінила життя мільйонів дітей. Тисячі родин були змушені покинути домівки і тікати від жахіть, що приносить із собою війна. Діти бачили, як їхні будинки та школи руйнують ущент, а їхні рідні гинуть від безперервних обстрілів. І поки війна триває, стражданням малечі не буде краю. Діти не починали цієї війни, але саме вони платять за неї найвищу ціну», - наголосила директор Save the Children в Україні Соня Куш.
Організація наголошує на необхідності дотримання зобов’язань, які на сторони покладає міжнародне гуманітарне право та основоположні закони із прав людини.
"Ми вимагаємо, аби мирні люди та цивільні об’єкти, зокрема житлові будинки, школи та лікарні, не ставали цілями для атак. Кожен, хто порушує права дітей у цій війні, має понести відповідальність", - заявили в Save the Children.
Зазначається, що організація Save the Children працювала на сході України із 2014 року, а від 24 лютого 2022-го розгорнула програми по всій країні і надала допомогу більш як 800 000 людей, з яких понад 400 000 – діти.
Як повідомлялося, моніторингова місія Управління ООН з прав людини в Україні задокументувала, що від початку повномасштабної російської агресії в Україні загинуло 8006 цивільних, ще 13 287 осіб зазнали поранення. Зокрема, загинуло 487 дітей і ще 954 дістали поранення.
Фото: CTK Photo