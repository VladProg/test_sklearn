Президент США Джо Байден провів телефонну розмову з прем’єр-міністром Італії Джорджею Мелоні для координації оборонної, економічної й гуманітарної підтримки України.

Про це йдеться в повідомленні Білого дому, передає Укрінформ.
«Президент Байден говорив увечері телефоном з прем’єр-міністром Італії Мелоні після свого візиту в Україну, а також перед її поїздкою до Української держави», - вказується в повідомленні.
Зазначається, що лідери обговорили тісну координацію з питань підтримки України, в тому числі оборонну, економічну й гуманітарну допомогу.
При цьому в Білому домі наголосили, що президент Байден чекає можливості привітати Мелоні у Вашингтоні, коли їхні графіки будуть узгоджені.
Як повідомляв Укрінформ, Джорджа Мелоні планує відвідати столицю України до 24 лютого, першої річниці повномасштабного вторгнення росії. У понеділок вона зустрілася в Варшаві з президентом Польщі Анджеєм Дудою.
Фото: The White House