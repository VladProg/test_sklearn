Президент Володимир Зеленський провів зустріч зі співголовами Парламентської групи дружби Ізраїль – Україна, депутатами Кнесету Держави Ізраїль Юлієм Едельштейном і Зеєвом Елькіним.

Про це повідомляє пресслужба глави держави, передає Укрінформ.
Зазначається, що Президент поінформував співрозмовників про розвиток ситуації на фронті й акцентував на тому, що "агресор уже фактично почав наступ, активізувавши атаки на окремих напрямах".
Глава держави також наголосив на продовженні російських ракетних атак на цивільну інфраструктуру України, зокрема, з використанням іранських дронів.
Зеленський акцентував, що спільність безпекових викликів, які нині стоять перед нашими державами, а також російсько-іранське політичне зближення вимагають зміни парадигми взаємодії України та Ізраїлю й виведення її на новий рівень.
У межах зустрічі сторони також обговорили питання підтримки ізраїльськими партнерами української формули миру та реалізації нещодавніх міжнародних ініціатив України.
«Ми хочемо, щоб було відновлено світовий порядок та повернуто стабільність у наш регіон. Саме про це моя формула миру з десяти конкретних пунктів, яку я представив 15 листопада лідерам G19», – сказав Зеленський.
Також було обговорено розширення програм гуманітарної та іншої допомоги Україні з боку Ізраїлю.
Окремо Президент порушив питання складної ситуації навколо перетину громадянами нашої держави ізраїльського кордону.
В ОП поінформували, що за результатами зустрічі депутати Кнесету Держави Ізраїль Юлій Едельштейн та Зеєв Елькін схвалили спільну заяву на підтримку України.
Як повідомлялося, до Києва у понеділок, 20 лютого, прибула ізраїльська парламентська делегація на чолі з головою Комітету оборони і міжнародної політики кнесету Юлієм Едельштейном.
Фото: ОП