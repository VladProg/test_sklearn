У Міністерстві охорони здоров'я роз'яснили, як медичним закладам і аптекам надавати послуги пацієнтам в умовах відсутності світла і зв'язку.

Як передає Укрінформ, про це повідомляє Міністерство охорони здоров'я.
«Попри постійні обстріли та перебої в електропостачанні українська система охорони здоровʼя продовжує безперебійно функціонувати та надавати якісні медичні послуги всім, хто цього потребує», - ідеться у повідомленні.
У МОЗ нагадали, що на час дії воєнного стану в умовах знеструмлення та відсутності звʼязку лікарі можуть формувати паперові рецепти та направлення.
Зокрема на час воєнного стану лікарі можуть виписувати пацієнтам паперові рецепти на лікарські засоби з програми реімбурсації «Доступні ліки» у разі відсутності світла та зв’язку. Паперовий рецепт: повинен бути виписаний на відповідному рецептурному бланку (ф-1); виписується за міжнародною непатентованою назвою (МНН) на одне найменування лікарського засобу; має містити інформацію про заклад, лікаря та пацієнта; має бути засвідчений підписом та печаткою лікаря. За виконання всіх цих умов рецепт вважається дійсним, а аптека може облікувати його та здійснити відпуск ліків пацієнту.
Також призначати антибіотики, на перехідному періоді у разі відсутності технічної можливості, лікарі можуть на паперових рецептурних бланках форми № 1.
У МОЗ нагадують, що до повноцінного впровадження е-рецепта на всі рецептурні ліки під час виписування електронного рецепта на антибіотики лікар має роздрукувати та надати пацієнту інформаційну довідку, яка містить номер рецепта, код його погашення, а також дані про призначення. При цьому ця довідка має бути обовʼязково завірена особистим підписом та печаткою лікаря.
Так, у разі, якщо пацієнт отримав електронний рецепт, проте фармацевт не може здійснити його відпуск в електронній системі охорони здоров'я (ЕСОЗ), фармацевт може відпустити антибіотик за інформаційною довідкою до е-рецепта, яка на час воєнного стану прирівнюється до рецепта. При цьому фармацевт має зробити позначку «Відпущено» на інформаційній довідці та повернути її пацієнту.
Також за відсутності світла чи звʼязку медичні працівники можуть призначати наркотичні (психотропні) лікарські засоби на паперових рецептурних бланках форми №3. Відпуск рецептурних ліків за рецептурними бланками форми №1 та №3 здійснюється відповідно до правил, затверджених наказом МОЗ від 19 липня 2005 року № 360.
Крім того, відсутність світла та інтернету — не перепона у скеруванні пацієнтів до вузькопрофільних спеціалістів. Так, лікар може видати пацієнту паперове направлення. Це може зробити як лікар первинки, так і лікар-спеціаліст.
Усі заклади, які уклали договори з Національною службою здоров'я України (НСЗУ), зобовʼязані на час дії воєнного стану приймати пацієнтів з паперовими направленнями так само як і з електронними. Під час внесення даних про послугу лікар зазначає у системі, що направлення — паперове. НСЗУ оплачує таку послугу.
Пацієнти з паперовими направленнями мають право отримати безоплатно медичні послуги, передбачені Програмою медичних гарантій.
У МОЗ підкреслили, що «використання паперових форм допускається виключно у випадках, якщо відсутня технічна можливість сформувати електронний рецепт чи направлення через, наприклад, відсутність електроживлення чи доступу до мережі Інтернет».
«Попри всі виклики лікарі активно користуються цифровими інструментами. Так, на сьогодні до ЕСОЗ було внесено понад 1,4 мільярда електронних медичних записів, серед яких — понад 222 мільйони електронних направлень, 53 мільйони е-рецептів на препарати в рамках урядової програми «Доступні ліки», щонайменше 412 тисяч електронних рецептів на антибактеріальні препарати та понад 5,5 тисячі е-рецептів на наркотичні (психотропні) ліки», - додали у МОЗ.
Як повідомляв Укрінформ, у МОЗ роз'яснили, як оскаржити рішення Медико-соціальної експертної комісії (МСЕК )щодо встановлення інвалідності. Для оскарження протягом місяця необхідно звернутися з письмовою заявою до самої комісії або до центральної чи обласної комісій.