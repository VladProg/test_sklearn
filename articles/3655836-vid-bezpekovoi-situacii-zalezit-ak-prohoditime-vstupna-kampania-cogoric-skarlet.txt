Напрацьована модель цьогорічного вступу до закладів вищої освіти обов’язково враховуватиме безпекову ситуацію в країні та досвід проведення минулорічної вступної кампанії.

Про це міністр освіти та науки Сергій Шкарлет сказав на брифінгу в п’ятницю, повідомляє кореспондент Укрінформу.

«Ми всі - і я, і голова Комітету Верховної Ради України з питань освіти, науки та інновацій, і голова профільного підкомітету упродовж року відвідували області, відвідували школи, відвідували університети й набирали статистику, щоб сформувати рішення щодо вступу на 2023 рік. Ще раз нагадаю, що сьогоднішнім інструментом є ЗНО, але враховуючи безпекові питання, ми моделюємо максимально безпековий вступ, враховуємо думку батьків та вступників і подаємо на розгляд Верховної Ради спільно узгоджену модель», - сказав Шкарлет.

За його словами, як і торік, пропонується як альтернативу ЗНО провести вступне випробування у форматі удосконаленого НМТ. Тест випускники складатимуть в один день. Отже, НМТ міститиме завдання з трьох предметів. Два обов’язкові предмети: українська мова і математика. На вибір вступника один предмет: історія України, іноземна мова, біологія, фізика або хімія.
Для складання тесту буде відведено 180 хвилин, які вступник зможе розподілити на свій розсуд.

Планується проведення двох сесій НМТ: основної і додаткової. Основна проходитиме у червні, додаткова – у червні – липні. У додатковій сесії зможуть узяти участь ті вступники, які з поважних причин не склали тестування під час основної сесії.

Як підкреслив глава МОН, випускники, які тимчасово перебувають за кордоном і бажають здобувати вищу освіту в Україні, матимуть можливість скласти НМТ у спеціально створених екзаменаційних центрах у багатьох країнах світу.

Народний депутат України, голова Комітету Верховної Ради України з питань освіти, науки та інновацій Сергій Бабак додав, що профільний комітет має намір вже сьогодні зібратися та погодити урядовий законопроєкт, в якому закладено модель цьогорічного вступу до закладів вищої освіти. «У нас буде засідання комітету через дві години, де ми приймемо відповідний проєкт закону, ухвалимо його на комітеті і найближчому засіданні Верховної Ради ми його обов'язково приймемо», - сказав Бабак.
Як наголосила народний депутат України, голова підкомітету з питань вищої освіти Комітету Верховної Ради України з питань освіти, науки та інновацій Юлія Гришина, під час прийняття рішення щодо формату вступних іспитів був врахований досвід вступної кампанії минулого року, але удосконалений.
Учасники брифінгу запевнили в тому, що працюють над створенням якомога більшої кількості екзаменаційних центрів в інших країнах світу, над розширенням списку таких держав.

Як повідомляв Укрінформ, із початку повномасштабного вторгнення війська рф пошкодили в Україні понад 2,6 тис. закладів освіти, 406 - повністю зруйнували.