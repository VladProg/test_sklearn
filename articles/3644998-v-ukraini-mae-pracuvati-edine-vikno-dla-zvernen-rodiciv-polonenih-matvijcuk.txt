В Україні має бути створене “єдине вікно” для звернень родичів цивільних та військових, які перебувають у російському полоні.

Таку думку висловила Олександра Матвійчук - голова організації «Центр громадянських свобод», яка у 2022 році отримала Нобелівську премію миру, в інтерв’ю Укрінформу.
“Нам точно потрібна якась краща координація між державними органами і “єдине вікно”, щоби людина, яка зіштовхнулася з цією бідою, не була змушена самотужки обдзвонювати шість державних органів, розказувати шість разів одне й те саме, щоб ця інформація вносилася в шість різних баз, а потім, коли вона дізнається якусь нову інформацію - бо люди проводять власні розслідування, - знову по цьому колу всім шістьом розказувати”, - зазначила правозахисниця.
За її словами, “чи це буде просто тісна координація, чи окремий орган - це вже питання техніки, але це має бути якийсь гуманний інтерфейс для рідних, у яких або їхні цивільні члени сім’ї заарештовані незаконно, або військові взяті в полон”.
Матвійчук вважає, що є потенціал для перетворення Координаційного штабу з питань поводження із військовополоненими на таке “єдине вікно”.
“Ми зараз уклали меморандум з Координаційним штабом і починаємо працювати в цьому напрямку”, - зазначила правозахисниця.
Нобелівська лауреатка підкреслила, що зараз кількість людей, які перебувають у полоні, безпрецедентна.
“Я пам’ятаю 2014 рік, я зустрічаюся із заступником Верховного комісара ООН з прав людини і кажу, що у нас зараз росія ув’язнила і тримає 11 політичних в’язнів - це були перші місяці війни. Він на мене так дивиться і каже: “11 тисяч?”, - і я починаю розуміти, якими цифрами мислять очільники міжнародних організацій. І я кажу: “Ні, 11 політичних в’язнів. Але, вибачте, життя кожної людини має значення, і ми будемо боротися за їх звільнення”. То зараз кількість людей, які перебувають в полоні, безпрецедентна. Я навіть не беруся оцінювати, якою вона є, бо тільки в нашій базі, тільки цивільних заручників - туди військовополонені не входять, і це тільки ті люди, які були ув’язнені після 24 лютого, і тільки ті люди, рідні яких самі до нас звернулися, - тобто вона не покриває великої кількості навіть відомих випадків, - у нас понад 700 кейсів”, - сказала Матвійчук.
Як повідомлялося, за даними уповноваженої Президента України з питань забезпечення прав захисників Альони Вербицької станом на кінець грудня 2022 року в російському полоні перебувають близько 3,4 тисячі українських військовослужбовців, ще 15 тисяч людей зникли безвісти,
Координаційний штаб з питань поводження з військовополоненими 31 грудня повідомив, що з російського полону за 2022 рік вдалося визволити 1596 осіб, серед яких — військові та цивільні.