Академічний симфонічний оркестр Львівської національної філармонії розпочав свої гастролі у США зі штату Флорида. 70 українських артистів під батутою головного дириґента Теодора Кухара планують близько сорока концертів у 20 штатах Америки.

Про це кореспондентові Укрінформу повідомили у пресслужбі оркестру.

«Ми радіємо, що маємо цю можливість – представляти український колектив американській публіці, розповідати та нагадувати про Україну. Здобувати новий досвід, знайомитися з новою публікою та підкорювати нові вершини. Це захопливо та надзвичайно відповідально водночас», - зазначив директор Академічного симфонічного оркестру Михайло Сосновський.

Академічний симфонічний оркестр Львівської національної філармонії у складі 70 артистів розпочав своє гастрольне турне США з узбережжя Атлантичного океану - у Віро-Біч, Флорида.

У концертних залах штату Флорида прозвучали твори Й.Брамса, А.Дворжака, Я.Сібеліуса, Л.ван Бетховена, Є.Станковича, А.Кос-Анатольського тощо. Солістами вечорів стали Станіслав Христенко (фортепіано), Михайло Сосновський (флейта), Владислава Лученко (скрипка).
Гастрольний тур Академічного симфонічного оркестру в Америці проходить з 13 січня і завершиться 3 березня. Заплановано близько сорока концертів у 20 штатах. Серед штатів, де ще звучатиме український оркестр, – Нью-Джерсі, Ньо-Йорк, Північна/Південна Кароліна, у містах – Маямі, Чикаго, Клівленд, Рочестер та інших. Презентують себе і у знаних Лонг-Айленд Університеті, Університеті Іллінойсу, Університеті Джеймса Медісона, Університеті Штату Джорджія.
15 лютого запланований концерт у престижному Carnegie Hall, що у Нью–Йорку.
Фото: пресслужба Львівської філрамонії