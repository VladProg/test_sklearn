Якщо путін стверджує, що у війні в Україні винний колективний Захід, а не кремль, то нехай він просто припинить свої атаки, і війна одразу закінчиться.

Так прокоментував заяви кремлівського лідера під час брифінгу для журналістів у вівторок радник Білого дому з питань нацбезпеки Джейк Салліван, передає власний кореспондент Укрінформу.
«Президент путін уже деякий час наводить аргумент, що у війні в Україні винен Захід, а не росія. Що ж, є простий спосіб перевірити це твердження: якщо росія припинить воювати в Україні і поїде додому, війна закінчиться», - зауважив представник Білого дому.
Натомість, за його словами, якщо Україна припинить воювати, а Сполучені Штати та коаліція припинять її підтримку, то Україна зникне з карти. Отже, зазначив Салліван, це говорить саме за себе - хто несе відповідальність за війну.
«Це була війна за вибором, путін обрав воювати. Він міг не робити цього, і він навіть зараз може прийняти рішення завершити її й піти додому», - зауважив Салліван.
Як повідомляв Укрінформ, у вівторок путін виступив з посланням федеральним зборам напередодні роковин широкомасштабного російського вторгнення в Україну. Він вкотре звинуватив Захід у війні, яку росія веде проти України, і пообіцяв продовжувати бойові дії.