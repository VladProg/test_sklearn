Українська держава не бореться з церквою як з релігійною інституцією, правоохоронці розслідують діяльність окремих осіб, які шкодять національній безпеці.

Як передає Укрінформ, про це Секретар РНБО України Олексій Данілов зазначив в інтерв'ю “Голосу Америки”, коментуючи питання деструктивної роботи російської православної церкви в Україні.
“Хочу зауважити, що ми не боремося з церквою як з релігійною інституцією. Ми сьогодні ухвалюємо рішення стосовно осіб, які безпосередньо беруть участь у цьому процесі. І якщо СБУ, яка веде ці процеси, вважає, що та чи інша людина є небезпечною для нашої країни, то ми приймаємо відповідні рішення, і нам байдуже чи людина в рясі, чи в Brioni, чи в якомусь іншому одязі. Це буде стосуватися будь-яких людей, які підтримують російську федерацію, які їй сьогодні допомагають і шкодять нашій національній безпеці”, - зазначив Данілов.
Він наголосив, що СБУ відкрила кримінальні провадження та розслідує злочини по кожному учаснику процесу. Також, на думку Данілова, проблема навколо представників УПЦ МП не вирішувалась упродовж 30 років.
“Моє особисте бачення: на жаль, ми 30 років не звертали уваги на цю проблему і дозволяли поводитися у нашій країні певним елементам так, як вони поводилися. Але вони мали свого часу, особливо після 24 лютого, прийняти сторону нашої країни, відмовитися повністю від того всього російського, якщо воно там було, поставити крапку у цьому питанні. На жаль, не всі це зробили. І ті, хто цього не зробив або не зробить, матимуть наслідки безпосередньо для себе”, - підкреслив Секретар РНБО.
Як повідомляв Укрінформ, сьогодні голова СБУ Василь Малюк в інтерв'ю для телеканалу «1+1» заявив, що СБУ зосереджена на затриманні зрадників всередині країни та самоочищенні власних лав. Служба безпеки вичищає також російських агентів, у тому числі з середовища УПЦ (МП).