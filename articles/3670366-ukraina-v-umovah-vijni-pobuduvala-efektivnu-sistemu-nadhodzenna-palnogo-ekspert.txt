Україна в умовах війни побудувала нову та ефективну систему надходження пального, яка забезпечує країну необхідними обсягами цього ресурсу. У найбільших українських мереж є запаси нафтопродуктів майже на 30 діб реалізації.

Про це директор консалтингової групи «А95» Сергій Куюн повідомив у Медіацентрі Україна – Укрінформ під час брифінгу «Український паливний ринок і зима, готовність до весни та весняних аграрних робіт».
«Україні вдалось повністю ліквідувати загрозу позбавлення пального. Станом на початок квітня ми втратили 100% довоєнних джерел постачання нафтопродуктів. Це ситуація, з якою не стикалась жодна країна світу. Ми побудували нову розгалужену систему надходження пального. Вона склала свій перший іспит у жовтні-листопаді, коли з’явився сплеск використання генераторів. Зараз Україна має хороший запас пального і дуже впевнено рухається у весняний сезон», - зазначив він.
Куюн уточнив, що ще у жовтні минулого року уряд ініціював обговорення з учасниками ринку пального створення відповідних запасів, адже з’явилось розуміння, що 5 лютого стартує ембарго на імпорт російських нафтопродуктів, яке може призвести до певного дефіциту. Але цього не сталося – Україна підійшла до цієї дати з падінням ціни на пальне.
«Ембарго вплинуло на європейців і нас таким чином, що всі дуже гарно підготувались. Європа «залита» пальним, ми також. Сьогодні у найбільших мереж України пального на понад 30 діб реалізації. І це при тому, що постачання тривають, можна сказати, у нормальному режимі», - додав директор консалтингової групи «А95».
Як повідомлялось, у січні обсяги імпорту автомобільного бензину в Україну перевищили 200 тис. тонн, майже третину продукту було відвантажено з Румунії. Іншими великими постачальниками бензину є Польща, Литва й Греція. Ці три країни відвантажили разом 81,6 тис. т продукту.