На даному етапі АТ «Укрзалізниця» не буде відмовляти аграріям у транспортуванні зерна піввагонами.

Про це в Телеграмі повідомив голова правління УЗ Олександр Камишін, передає Укрінформ.
«Вчора під час чергового засідання нашого експортного офісу я анонсував введення заборони на використання піввагонів для перевезення зерна… Після консультування з аграріями, міністром аграрної політики (Миколою – ред.) Сольським та розмови з віцепремʼєр-міністром (Олександром – ред.) Кубраковим я вирішив відмовитися від цього рішення. Ми не будемо забороняти перевезення зерна в піввагонах на даному етапі», - повідомив очільник Укрзалізниці.
Він нагадав, що дозвіл на транспортування зерна відкритим рухомим складом надавався компаніям у «гарячий» сезон, коли постала потреба вивезення збіжжя всіма можливими і неможливими засобами.
Рішення про відмову від неспеціалізованого транспорту Камишін вважає правильним, проте несвоєчасним.
«Я вважаю, що це рішення є вірним. Зерно має їхати в зерновозах. Технологія перевезень має виконуватись. Та сьогодні ми повинні думати не лише про інтереси компанії, а й про те, який ефект наші рішення накладають на економіку країни під час війни», - зазначив він.
За його словами, компанія має робити все для інтересів держави, навіть якщо для цього треба відмовитися від свого ж беззаперечно правильного рішення.
Як повідомлялося, раніше в Укрзалізниці планували з березня відмовитися від використання піввагонів для транспортування зерна, оскільки дефіциту зерновозів, який спостерігався торік, вже немає.
Фото: cfts.org.ua