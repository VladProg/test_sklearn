Міжнародна спільнота зобов’язана не допустити безкарності воєнних злочинців і тих, хто скоює злочини проти людяності в Україні.

Про це заявив міністр закордонних справ Естонії Урмас Рейнсалу від імені 49 держав і ЄС, які входять у Групу друзів щодо відповідальності за злочини російської агресії проти України на заході високого рівня у штаб-квартирі ООН, повідомляє кореспондент Укрінформу.
«Боротьба з безкарністю має бути в основі нашої міжнародної відповіді», - сказав глава МЗС Естонії.
Він привітав початок розслідування Міжнародним кримінальним судом, започаткування незалежної міжнародної слідчої комісії по Україні та залучення «московського» механізму ОБСЄ (гірка іронія назви), моніторингової місії ООН з прав людини, а також створення міжнародного центру з переслідування за злочин агресії. Важливу роль можуть зіграти також окремі сторони, які проводять розслідування на національному рівні.
«Все це має велике значення в досягненні справедливості», - додав міністр.
Рейнсалу зазначив, що дії рф «є неприйнятними, вони є порушенням міжнародного права, які потребують сильної відповіді; … в очах людей, надійність наших інституцій, включаючи ООН, залежить від нашої колективної відповіді, від того, щоб злочинці були притягнуті до відповідальності».
Цього, за його словами, вимагає також необхідність захистити права жертв і тих, хто пережив жах окупації.
Сексуальне насильство, пов’язане з війною, Рейнсалу назвав тим, що викликає особливе занепокоєння.
«Сексуальне насильство, зокрема, ґвалтування стало воєнною тактикою війни,… воно є воєнним злочином і злочином проти людяності», - сказав дипломат. Він привітав спільну роботу України зі спецпредставником ООН і громадськими організаціями щодо збору фактів.
Не менше занепокоєння викликають повідомлення про насильне переміщення щонайменше 6 000 дітей на територію росії, про примусові усиновлення, насильну військову підготовку для підлітків. Ці дії також можна розцінювати як воєнні злочини. Міністр нагадав, що виїхати в росію проти їх волі змусили загалом 1,6 млн українців. Серед інших жахливих цифр він назвав щонайменше 8 тисяч вбитих цивільних українців і понад 13 тисяч поранених.
Рейнсалу в черговий раз звернувся до російського керівництва з вимогою негайно припинити воєнні дії та вивести свої війська з території України.
На заході «Грубі порушення прав людини внаслідок агресії проти України» виступили перша леді України Олена Зеленська (по відеозв’язку) і міністр закордонних справ Дмитро Кулеба.