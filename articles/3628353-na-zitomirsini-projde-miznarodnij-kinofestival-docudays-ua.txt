На Житомирщині 8-10 грудня проходитиме Мандрівний міжнародний кінофестиваль Docudays UA, в межах якого покажуть фільм «Фортеця Маріуполь. Орест».

Як передає Укрінформ, про це йдеться на сторінці кінофестивалю у Фейсбуці.
«19-й Мандрівний міжнародний фестиваль документального кіно про права людини Docudays UA 8-10 грудня відбудеться у Житомирі. Традиційним організатором фестивалю в регіоні є НУО «Сучасний Формат». Тема цьогорічного Мандрівного Docudays UA – «Надзвичайний стан» – дуже зрозуміла та близька всім українцям та українкам. Надзвичайний стан – це виняткова ситуація, коли звичне життя та плани на майбутнє поставлені на паузу. А базові життєві потреби й людські права – під постійною загрозою», - зазначається у повідомленні.
До програми фестивалю увійде блок короткометражних стрічок, знятих українськими режисерами й режисерками після початку повномасштабного вторгнення. Окрім того, будуть представлені іноземні та українські фільми з програми 19 Docudays UA, яку команда готувала ще взимку для показів у кінотеатрах мирного Києва.
У Житомирі 8 грудня покажуть фільм «Будинок зі скалок», 9 грудня – «Фортеця Маріуполь. Орест», 10 грудня – «І кожна річка».
В Іршанську 10 грудня також покажуть фільм «Будинок зі скалок».
Міжнародний фестиваль документального кіно про права людини Docudays UA відбувається щороку впродовж останнього тижня березня в Києві. Після завершення Docudays UA презентує найкращі фільми в регіонах України в межах Мандрівного фестивалю. Покази тривають від жовтня до грудня (включно).