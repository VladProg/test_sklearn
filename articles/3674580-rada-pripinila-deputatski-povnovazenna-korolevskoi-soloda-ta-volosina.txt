Верховна Рада достроково припинила повноваження народних депутатів Наталії Королевської, Юрія Солода та Олега Волошина, обраних від забороненої проросійської політичної партії "Опозиційна платформа – За життя".

Про це народний депутат із парламентської фракції "Голос" Ярослав Железняк повідомив у Телеграмі, передає Укрінформ.
"Парламент достроково припинив повноваження ще трьох народних депутатів: № 9040 - Наталії Королевської (332), № 9039 – Юрія Солода (325), № 9057 – Олега Волошина (330)", – зазначив він.
Железняк уточнив, що наразі у парламенті залишилося 405 парламентаріїв. Конституційний склад Верховної Ради України – 450 депутатів.
Як повідомлялося, раніше Верховна Рада достроково припинила депутатські повноваження Ігоря Абрамовича, Іллі Киви, Юлії Льовочкіної, обраних від забороненої політичної партії "Опозиційна платформа – За життя". Вони написали заяви про складання мандатів.
Водночас Верховна Рада припинила повноваження народних депутатів від "Опозиційної платформи – За життя" Віктора Медведчука та Тараса Козака, яких попередньо було позбавлено громадянства України.