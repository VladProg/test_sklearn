Чорногорія отримує підтримку від США та інших союзників по блоку НАТО у відбитті кібератак на її інформаційні системи та електронні сервіси, за якими, ймовірно, стоїть росія.

Про це повідомляє Bloomberg, передає Укрінформ.
Як заявив міністр державного управління Чорногорії Мараш Дукай, хакери атакували вебсайти та бази даних країни за допомогою програми-вимагача Cuba та нового вірусу під назвою Zero Date. За його словами, більшість державних вебсайтів тимчасово відключено як запобіжний захід.
«Чорногорія не самотня в цій ситуації, наші партнери по НАТО з нами», - додав Дукай.
Міністр внутрішніх справ Чорногорії Філіп Аджич після зустрічі з представниками ФБР у США заявив, що група швидкого реагування ФБР у Чорногорії допоможе впоратися з кібератаками.
«Це є ще одним доказом чудової співпраці між Сполученими Штатами Америки та Чорногорією», - зазначив він.
Очільник відділу кібербезпеки Чорногорії Душан Полович заявив, що особисті дані громадян не потрапили до рук кіберзлочинців. І хоча він прямо не назвав рф винуватцем кібератак, однак державний мовник Чорногорії RTCG, посилаючись на джерела в агенції безпеки країни, заявив, що за нападом стоїть росія, що спонукало уряд Чорногорії звернутися по захист до США та інших союзників по НАТО.
російська федерація неодноразово намагалася дестабілізувати внутрішньополітичну ситуацію в Чорногорії. В 2016 році, за рік до свого вступу до НАТО, Чорногорія запобігла спробі державного перевороту, до якої була причетна росія.
Як повідомляв Укрінформ, у липні парламент Чорногорії засудив збройну агресію рф проти України.
Фото: Getty Images