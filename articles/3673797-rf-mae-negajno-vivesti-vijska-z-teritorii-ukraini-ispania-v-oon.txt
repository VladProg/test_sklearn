російська федерація має негайно та безумовно вивести свої війська з усієї території України в рамках її міжнародно визнаних кордонів

Як передає кореспондент Укрінформу, про це заявив міністр закордонних справ Іспанії Хосе Мануель Альбарес у своєму виступі на спеціальній сесії Генеральної асамблеї ООН у Нью-Йорку під час розгляду резолюції "Принципи, що лежать в основі всеосяжного, справедливого та міцного миру в Україні".
"Іспанія вимагає негайного, повного та безумовного виведення російських військ з території України, як це містилося у наказі Міжнародного суду ООН від 16 березня", - заявив він.
Іспанський міністр наголосив, що російська агресія проти України є не лише "несправедливістю для України та Європи, а й – глобальною загрозою": "Вона є фронтальною атакою на принципи міжнародного права – суверенної рівності держав, відмови від застосування сили чи погрози силою, територіальної цілісності та політичної незалежності, зобов’язань вирішувати міжнародні суперечки мирними засобами".
"Ця агресія не має виправдання, тому що це – незаконна війна у порушення Статуту ООН. І якщо дозволити цьому прецеденту відбутися, то завтра ми всі житимемо у світі, у якому буде більше небезпеки та більше насильства", - сказав Альбарес.
Він підкреслив, що Іспанія продовжуватиме стояти пліч-о-пліч з українським народом та підтримувати його.
"Ми в черговий раз висловлюємо наше найрішучіше засудження триваючого порушення росією міжнародного права. Іспанія підтверджує своє бажання та потребу у досягнення всеохоплюючого, справедливого та стійкого миру з повною повагою міжнародного права та суверенітету і територіальної цілісності України у рамках її міжнародно визнаних кордонів", - заявив глава іспанського МЗС.
Як повідомляв Укрінформ, наприкінці 2022 року Іспанія доставила найбільший пакет оборонних матеріалів для України - надіслала до логістичного центру в Польщі важке озброєння, боєприпаси великої дальності та протитанкові боєприпаси. Міністр оборони Іспанії Маргарита Роблес повідомила у середу, що Мадрид також планує відправити Україні шість танків Leopard 2 A4.
Фото: Getty Images