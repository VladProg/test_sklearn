Президент Володимир Зеленський продемонстрував фотографії експрезидента Грузії, громадянина України Міхеїла Саакашвілі і висловив переконання, що влада Грузії його публічно катує і вбиває.

Про це він зазначив під час пресконференції з Президентом Австрії Александером ван дер Белленом у Києві, повідомляє кореспондент Укрінформу.
Глава держави показав фото Саакашвілі, зауваживши, що світлини йому передали перед зустріччю з австрійським колегою.
"Публічне катування громадянина України. Я не обговорюю питання, за що заарештували колишнього президента Грузії, які наслідки цього для політики і демократії в Грузії. Це їх внутрішнє питання. Я говорю про арешт громадянина України Міхеїла Саакашвілі, якого публічно катують щоденно. Я думаю, що їх мета - його вбити", - заявив Зеленський.
За словами Президента, Саакашвілі було отруєно, і нині його повільно вбивають.
"Тому тут таке питання: Грузія вона за кого сьогодні керівництво? Вони нейтральні, вони за росію, тому що росія відноситься до своїх політиків так само, як сьогодні керівництво Грузії відноситься до вже не їх політиків, до речі, а до громадян України. Тому вони нейтральні, або вони за росію, або проти України тощо. Із великою повагою ми відносимось до питання нейтральності, але з великим нерозумінням відносимось до ось такого ставлення", - підкреслив Зеленський.
Як повідомлялося, громадянина України Міхеїла Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунуто обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.


Стаття за незаконний перетин кордону Грузії передбачає до п'яти років позбавлення волі.


Україна офіційно визнала Саакашвілі потерпілим у справі про неналежне поводження в ув'язненні.