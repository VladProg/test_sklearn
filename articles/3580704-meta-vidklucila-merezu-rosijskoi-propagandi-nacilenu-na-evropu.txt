Розгалужена мережа дезінформації, організована росією, намагалася використовувати сотні фейкових облікових записів у соціальних мережах і десятки фіктивних новинних сайтів для поширення тез кремля про вторгнення в Україну.

Як передає Укрінформ, про це повідомляє AP.
Компанія Meta, яка володіє соцмережами Facebook та Instagram, заявила, що виявила та унеможливила подальше проведення операції з дезінформації, перш ніж вона змогла завоювати велику аудиторію.
При цьому в Meta зазначили, що це був найбільший і найскладніший російський пропагандистський захід, який вдалося виявити з початку повномасштабного вторгнення росії в Україну у лютому цього року
В операції брали участь понад 60 вебсайтів, створених для імітації провідних новинних сайтів, таких як британське видання The Guardian та німецьке Der Spiegel. Однак замість справжніх новин, які повідомляли ці ЗМІ, фейкові сайти містили посилання на російську пропаганду та дезінформацію про Україну. Понад 1600 фейкових акаунтів у Facebook використовувалися для поширення пропаганди серед аудиторії в Німеччині, Італії, Франції, Великій Британії та Україні.
«Фальшива інсценізація в Бучі розкрита!» - стверджувала одна з фейкових новин, яка звинувачувала Україну у вбивстві сотень її громадян у захопленому росіянами місті.
Підроблені облікові записи в соціальних мережах потім використовували для поширення посилань на фейкові новини та інші проросійські пости та відео у Facebook та Instagram, а також на інших платформах, зокрема Telegram і Twitter. Мережа була активна все літо.
«Кілька разів контент операції поширювався на офіційних сторінках посольств росії в Європі та Азії у Facebook», - сказав директор відділу запобігання загрозам Meta Девід Агранович.
Він також додав, що це, «мабуть, найбільша і найскладніша операція росіян, яку ми зірвали з початку війни в Україні».
Діяльність мережі першими помітили журналісти-розслідувачі в Німеччині. Коли Meta почала розслідування, виявилося, що автоматизовані системи Facebook уже видалили багато фальшивих облікових записів. Тисячі людей стежили за сторінками мережі Facebook, коли вони були деактивовані на початку цього року.
У компанії Meta заявили, що не можуть безпосередньо приписати мережу російському уряду, однак Агранович зазначив, що до неї були залучені російські дипломати і що операція ґрунтувалася на складній тактиці, включаючи використання кількох мов і ретельно створених сайтів-самозванців.
З початку повномасштабної війни в лютому кремль використовував онлайн-дезінформацію та теорії змови, щоб послабити міжнародну підтримку України. Групи, пов’язані з російським урядом, звинувачували Україну в організації нападів, висували безпідставні звинувачення в розробці біологічної зброї та зображували українських біженців злочинцями та ґвалтівниками. Платформи соціальних мереж та європейські уряди намагалися запобігти поширенню пропаганди та дезінформації кремля, однак у відповідь на ці дії росія почала змінювати тактику.
Як повідомляв Укрінформ, пропаганда російської федерації також посилює шантаж у соцмережах напередодні опалювального сезону.