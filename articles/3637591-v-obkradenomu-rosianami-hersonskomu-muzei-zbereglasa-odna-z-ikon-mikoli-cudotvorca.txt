В обкраденому військовими рф Херсонському художньому музеї збереглася одна з ікон Миколи Чудотворця.

Як передає Укрінформ, про це повідомляється на сторінці музею у Фейсбуці.
«Зараз ми не будемо розповідати про вивезені з музею твори мистецтва, а поширимо добру звістку: одна з ікон Миколи Чудотворця все ж залишилась у Херсоні», – йдеться у повідомленні.
Зазначається, що те, що мародери її не вкрали, можна назвати справжнім дивом.
Як розповіли у музеї, певний іконографічний канон зображення Миколи Чудотворця склався ще у середньовіччі, ікона з колекції Херсонського художнього музею не є винятком. Цей оплічний образ св. Миколая Чудотворця створений у ХІХ ст. за традиціями іконопису на дерев’яній дошці з паволокою та левкасом, з використанням позолоти.

Лик святого написаний на «золотому» фоні, який символізує божественне світло. Святитель зображений з непокритою головою (іконографічний тип «Миколая весняного»), одягнений він у єпископське вбрання, фелонь та омофор із зображенням хрестів – знак архієрейської влади, який символізує уподібнення єпископа Христу у справі спасіння людей. Традиційно, в лівій руці святий тримає Святе Письмо, а права рука Миколи Чудотворця піднята в благословенні.
Як повідомляв Укрінформ, з херсонських музеїв росіяни викрали найцінніші експонати. Зокрема, у художньому музеї втрати становлять близько 80% колекції.