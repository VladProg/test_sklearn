Фізики з Китайського науково-технологічного університету та Університету Цінхуа вперше розробили високопродуктивний метод квантового розподілу ключів, який на ще один крок наближає створення мережі квантового зв'язку на основі телекомунікаційного волокна.

Як передає Укрінформ, про це повідомляє Сіньхуа.
Квантовий розподіл ключів заснований на фізичній властивості квантової механіки, яка робить теоретично неможливим створення незалежної та ідентичної копії довільного невідомого квантового стану, забезпечуючи цим надійний спосіб обміну зашифрованими повідомленнями між віддаленими користувачами.
У Китаї квантові мережі розподілу ключів, що базуються на телекомунікаційних волокнах, були реалізовані в масштабах мегаполісів і між містами. Проте, експоненційний спад ефективності розподілу ключів стосовно відстані передачі даних вважається недоліком.
Зазначається, що в новому дослідженні вчені використали два незалежні готові лазери, щоб продемонструвати більш простий та економічний спосіб значного підвищення ефективності розподілу ключів при роботі на міських та міжміських відстанях.
Згідно з результатом цього дослідженням, ефективність розподілу ключів була збільшена на три порядки при використанні комерційного волокна завдовжки 304 км та волокна з наднизькими втратами завдовжки 407 км.
Як повідомляв Укрінформ, в Японії приступили до комерційної експлуатації супершвидкісного квантового комп'ютера, який було розроблено компанією IBM.