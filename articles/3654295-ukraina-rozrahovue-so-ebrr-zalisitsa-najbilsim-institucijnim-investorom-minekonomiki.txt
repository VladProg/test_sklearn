Україна розраховує, що Європейський банк реконструкції та розвитку (ЄБРР) залишатиметься найбільшим інституційним інвестором.

Як передає Укрінформ, про це заявила перший віцепрем’єр-міністр – міністр економіки України Юлія Свириденко під час зустрічі з президентом ЄБРР Оділь Рено-Бассо в Давосі, повідомляє пресслужба міністерства.
"ЄБРР протягом багатьох років був та залишається надійним діловим партнером України, надаючи регулярну інвестиційну, технічну та консультативну допомогу. Ми вдячні за оголошення початкового пакету підтримки стійкості на 2 мільярди євро для допомоги, зокрема громадянам та компаніям, які постраждали від війни в Україні. Вдячні за допомогу в подоланні енергетичної кризи, зокрема фінансової підтримки в розмірі 370 мільйонів євро для української електроенергетичної компанії «Укренерго» від ЄБРР та Нідерландів. Ці кошти важливі для проведення швидкого аварійного ремонту пошкоджень, спричинених ударами росії по енергетичній інфраструктурі та для підтримки стабільності енергетичної системи країни взимку", - зазначила Свириденко.
За її словами, надзвичайно цінною та важливою для України, є готовність ЄБРР інвестувати протягом 2022-23 років 3 мільярди євро для вирішення проблем української економіки, що постраждала внаслідок вторгнення росії.
Наразі український Уряд робить ставку на розвиток чотирьох пріоритетних галузей, які стануть рушіями відновлення української економіки: мілітарі-тек (високотехнологічне озброєння), металургія, гірнича промисловість і машинобудування, ІТ-галузь та сільське господарство і харчова промисловість.
Інвестиції в пріоритетні галузі та продовження реформ, спрямованих на створення сприятливого для бізнесу середовища, забезпечать відновлення та подальший розвиток української економіки.
ЄБРР готовий надалі допомагати Україні та реалізуючи вже започатковані проєкти та впроваджуючи нові.
Під час зустрічі сторони обговорили також старт реалізації проєкту допомоги українському бізнесу (агросектор, фармацевтика, харчова промисловість, роздрібна торгівля та логістика) через Кредобанк, закупівлю протипожежного обладнання для Чорнобильської зони (план представлений ЄБРР і Україною), реалізацію грантових програм.
Як повідомлялось, ЄБРР бере участь у 524 проєктах в Україні. Сукупні інвестиції Європейського банку реконструкції та розвитку в Україна становлять 17 млрд 974 млн євро.
Фото: me.gov.ua