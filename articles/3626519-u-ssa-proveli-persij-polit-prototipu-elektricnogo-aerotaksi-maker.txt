Каліфорнійська компанія Archer Aviation успішно здійснила перший перехідний політ зі своїм прототипом повітряного таксі з вертикальним зльотом і посадкою (eVTOL) під назвою Maker.

Як передає Укрінформ, про це повідомляє FutureFlight.
Сам політ відбувся ще 29 листопада поблизу штаб-квартири Archer Aviation в Сан-Хосе у Каліфорнії, проте подробиці компанія оголосила лише зараз.
Прототип аеротаксі, який розрахований на двох пасажирів, піднявся на висоту в понад 73 метри, а під час польоту набрав швидкість 169 км за годину.

«Це значне досягнення є свідченням незліченних годин проєктування, моделювання та тестування в аеродинамічній трубі, які наша команда провела за лаштунками», — сказав головний інженер компанії Джефф Бауер.
Зазначається, що аеротаксі Maker є лише прототипом для аеротаксі Midnight, яке компанія планує виробляти у майбутньому. Літаючий апарат розрахований на 4 пасажирів й одного пілота.
Його перші тест-польоти заплановані на першу половину наступного року, а отримання дозволу на офіційні польоти від американського Управління цивільної авіації слід очікувати вже наприкінці 2024 року.
Як повідомляв Укрінформ, британська компанія Vertical Aerospace заявила про перший політ прототипу електричного аеротаксі VX4 з вертикальним зльотом і посадкою (eVTOL).