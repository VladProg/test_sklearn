У Національному центрі Олександра Довженка призначили тимчасового виконувача обов'язків генерального директора. Керівника оберуть на відкритому конкурсі.

Як передає Укрінформ, про це повідомляє Державне агентство України з питань кіно.
За результатами аудиту Олену Гончарук відсторонили від виконання обов'язків в.о. генерального директора ДП "Національний центр Олександра Довженка", вона залишається на посаді керівниці Музею кіно Довженко-Центру.
"На посаду керівника Довженко-Центру буде проведено конкурсний відбір, а до того часу обов’язки керівника виконуватиме професійний кризовий менеджер, який має усунути недоліки, виявлені під час перевірки, та налагодити фінансово-господарську діяльність Центру", - ідеться у повідомленні.
Участі у конкурсі на посаду генерального директора кризовий менеджер не братиме.
Виконувач обов'язків директора Довженко-Центру Юлія Каждан перебуватиме на цій посаді не більше трьох із половиною місяців, поки триватиме процедура визначення переможця конкурсного відбору.
У конкурсі на посаду керівника Довженко-Центру зможуть взяти участь усі охочі, які відповідатимуть вимогам, що визначені у статті 21-1 Закону України "Про культуру": "Керівником державного закладу культури може бути особа, яка має вищу освіту, стаж роботи у сфері культури не менше трьох років, володіє державною мовою та здатна за своїми діловими і моральними якостями, освітнім і професійним рівнем виконувати відповідні посадові обов’язки".
"Ще раз підкреслимо, що Держкіно не має змоги завершити попередній конкурс на посаду генерального директора Довженко-Центру, який було відкрито Міністерством культури та інформаційної політики України, оскільки за цим конкурсом завершився строк на укладання повноважень", - наголосили у Держкіно.
Гончарук, яка донині виконувала обов'язки генерального директора Довженко-Центру й залишається на посаді керівниці його Музею кіно, зможе взяти участь у новому конкурсі на посаду генерального директора підприємства. Держкіно підкреслює, що що всі конкурсанти матимуть рівні умови для участі.
Як повідомляв Укрінформ, раніше у Довженко-Центрі заявили, що Державне агентство з питань кіно видало наказ про реорганізацію, що "де-факто означає ліквідацію національного кіноархіву".
Своєю чергою Міністерство культури та інформаційної політики зауважило, що у рішенні Держкіно не йдеться про ліквідацію Довженко-Центру, а планується його реорганізація шляхом створення двох нових державних підприємств, одному з яких передається архів фільмокопій. При цьому у міністерстві наголосили, що Держкіно з 2021 року не підпорядковується МКІП, а спрямовується і координується виключно Кабінетом Міністрів.
26 серпня Комітет Верховної Ради з питань гуманітарної та інформаційної політики ухвалив рішення про звернення до уряду і Держкіно щодо скасування наказу про реорганізацію Довженко-Центру.
Довженко-центр подав судовий позов до Державного агентства України з питань кіно з вимогою визнати незаконним та скасувати наказ №100 про реорганізацію.
Національний центр Олександра Довженка – державний фільмофонд України, аудіовізуальний архів. Це єдиний в Україні член Міжнародної федерації кіноархівів (FIAF).
Згідно з інформацією на сайті установи, Довженко-Центр об’єднує сучасне фільмосховище з системою клімат-контролю, єдину в Україні кінокопіювальну лабораторію, Музей кіно, паперовий кіноархів, медіатеку та власне видавництво й здійснює збереження, популяризацію, дослідження та поширення національної кіноспадщини в Україні та за кордоном.
У січні уряд передав цілісний майновий комплекс державного підприємства “Національний центр Олександра Довженка" до сфери управління Держкіно.
Фото: hromadske.ua