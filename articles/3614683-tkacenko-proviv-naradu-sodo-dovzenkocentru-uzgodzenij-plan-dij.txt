Міністр культури та інформаційної політики Олександр Ткаченко ініціював проведення наради для врегулювання ситуації навколо Національного центру Олександра Довженка.

Як передає Укрінформ, про це Ткаченко повідомив у Телеграмі.
"Ініціював нараду з керівництвом Держкіно, Довженко-Центру, представниками Офісу Президента та депутатами стосовно врегулювання ситуації", - зазначив Ткаченко.

За його словами, у ході наради був узгоджений план дій учасників процесу:

зупинити реорганізацію Довженко-Центру в такий спосіб, який відбувається зараз;
фонд і музей залишити в тому статусі, в якому вони є зараз - як цілісний майновий комплекс;
призначити прозорий конкурс на посаду директора Довженко-Центру;
звернутись до Держаудиту щодо проведення повноцінного аудиту Довженко-Центру;
розпочати процес надання статусу національного Довженко-Центру де-юре (не лише в назві, а по суті), що має убезпечити використання його майна не за призначенням;
вирішити питання реорганізації державного підприємства в державну організацію, що дозволить Довженко-Центру працювати за профілем як музей та архів;
створити міжвідомчу робочу групу для експертної оцінки музейних цінностей Довженко-Центру.

"Деталі по цих рішеннях чекаємо найближчим часом від Держкіно", - підкреслив Ткаченко.
Як повідомлялося, 10 листопада на території Довженко-Центру відбулися слідчі дії за участю співробітників Служби безпеки України, поліції та прокуратури Києва. Одному із колишніх посадовців центру готується повідомлення про підозру за ч. 2 ст. 364 Кримінального кодексу України (зловживання владою або службовим становищем).
Перед цим Національний центр Олександра Довженка подав судовий позов до Державного агентства з питань кіно з вимогою визнати незаконним та скасувати наказ №100 про реорганізацію.
Головне фото: hromadske.ua