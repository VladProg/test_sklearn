Правоохоронці оголосили підозру в колабораціонізмі жителю Луганської області, який працевлаштувався до міжнародної гуманітарної організації.

Як передає Укрінформ, про це Офіс генерального прокурора повідомляє у Телеграмі.
За процесуального керівництва Луганської обласної та Старобільської окружної прокуратур громадянину України повідомлено про підозру у колабораційній діяльності (ч. 5 ст. 111-1 Кримінального кодексу України).
За даними слідства, у серпні 2022 року житель смт Новопсков добровільно обійняв посаду у так званому «управлінні пенсійного фонду лнр в Новопсковському районі».
На псевдопосаді чоловік виконував організаційно-розпорядчі та адміністративно-господарські функції в органах загарбницької влади країни-агресора до жовтня 2022 року.

Потім він виїхав на територію, підконтрольну Україні, та працевлаштувався до однієї з міжнародних гуманітарних організацій.
У СБУ повідомили, що зловмисник перебував у розшуку за добровільну співпрацю з російськими загарбниками.
«У ході оперативних дій українська спецслужба встановила, що зловмисник приховано прибув до столиці, де намагався «легалізуватись» під виглядом волонтера місцевого представництва «Товариства Червоного Хреста України», - ідеться в повідомленні.
Під час «працевлаштування» до гуманітарної установи колаборант видавав себе за переселенця з Луганщини і приховав факти своєї співпраці з агресором.
У подальшому він планував втекти від правосуддя за кордон під виглядом учасника міжнародного волонтерського руху.

На початку лютого правоохоронці затримали чоловіка у Києві. Наразі йому обрали запобіжний захід у вигляді тримання під вартою.
Як повідомляв Укрінформ, правоохоронці заочно оголосили підозри так званому голові загарбницької «адміністрації» міста Маріуполь Донецької області та десятьом колишнім працівникам поліції, які перейшли на бік російських загарбників.
Фото: СБУ, Луганська обласна прокуратура