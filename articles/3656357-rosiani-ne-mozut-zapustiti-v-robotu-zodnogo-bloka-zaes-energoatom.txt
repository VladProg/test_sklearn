Через відмову частини українського персоналу Запорізької АЕС співпрацювати з окупантами, а також через брак власних кадрів, росіяни не можуть ані запустити, ані експлуатувати енергоблоки станції.

Як передає Укрінформ, про це повідомляє ДП «НАЕК «Енергоатом» у Телеграмі.


«У кадровий дефіцит росіяни самі себе загнали, заблокувавши доступ на станцію майже 1500 українським працівникам ЗАЕС, котрі відмовились отримувати російські паспорти і підписувати договір із фейковим АО «эксплуатирующая организация Запорожской АЭС» або іншим підприємством росатома», – йдеться у дописі.
Зазначається, що для поліпшення становища, загарбники шукають для ЗАЕС «нових» атомників на території рф та готові розселяти майбутніх працівників у націоналізовані, а точніше - примусово забрані квартири енергодарців, які виїхали з окупованого міста.
Крім того, запустити блоки заважає поступова деградація спеціалізованого обладнання, яку загарбники спричинили через недотримання необхідного температурного режиму. Однак активність окупантів проявляється в іншому: навколо енергоблоків Запорізької АЕС та сухого сховища відпрацьованого ядерного палива вони продовжують зводити укріплення і будувати військові споруди.
«Такі дії росіян є категорично неприпустимими і порушують всі наявні норми ядерної та радіаційної безпеки. Вчергове закликаємо світове співтовариство якнайшвидше сприяти виведенню російських військових із території ЗАЕС та Енергодара, демілітаризувати станцію та повернути її під повний контроль України», – додали в компанії.
Як повідомлялося, Запорізьку АЕС російські війська захопили 4 березня. Загарбники розміщують на її майданчику військову техніку та боєприпаси, постійно обстрілюють як прилеглу територію, так і саму станцію, руйнуючи лінії електропередач і спричиняючи відключення зовнішнього живлення.
19 січня внаслідок артобстрілу знову відключалася лінія електропередачі, яка забезпечує живлення Запорізької АЕС. Але лінію оперативно вдалося повернути в роботу.
Українська влада наголошує, що для відновлення ядерної безпеки росія повинна повністю вивести свої війська та техніку із Запорізької АЕС.