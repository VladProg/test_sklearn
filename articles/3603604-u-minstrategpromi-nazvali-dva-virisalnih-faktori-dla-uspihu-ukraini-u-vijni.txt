Мотивація захисників та новітні технології є визначальними для успіху в сучасній війні, саме використання українськими військовими зброї нового покоління, зокрема, безпілотників Bayaraktar TB2 та систем HIMARS, надає перевагу над ворогом.

Про це міністр стратегічних галузей промисловості Павло Рябікін сказав на панелі про вплив російсько-украінськоі віни на оборонну галузь на полях міжнародної виставки SAHA EXPO 2022 у Стамбулі, повідомляє власкор Укрінформу.
«Як ми бачимо з досвіду війни між росією та Україною, нові технології є вирішальними в досягненні успіху… У нас є зброя наступного покоління, така як, наприклад, безпілотники TB2 (Bayaraktar - ред.), Himars та інші, що дозволяє нам бути трохи попереду нашого ворога», - сказав Рябікін.
Міністр наголосив на тому, що жодній з країн неможливо було б підготуватися до настільки масштабного наступу, і що лінія фронту складає більше 2,2 тисяч кілометрів, де на 1,5 тисячах кілометрів ведуться активні бойові дії.
Міністр назвав вирішальними для успіху України у війні два основні фактори. Перший - це мотивація, міць, сила, підготовка та мотивація захисників України.
«Зараз в Україні є мільйон мобілізованих, і ми вдячні нашим партнерам, які допомагають із навчанням цих солдатів, бо це дуже важко підготувати таку кількість людей для бойових дій», - зауважив міністр.
І другий - це кількість та якість зброї, яку військові повинні мати. Тому важливим є як постачання зброї, так і власне виробництво.






У Мінстратегпромі розповіли про вирішальні фактори для успіху України у війні / Фото: Ольга Будник, Укрінформ






















Міністр подякував Туреччині, турецькому керівництву та компанії Baykar за співпрацю, висловивши переконання, що за безпілотними технологіями майбутнє, та надію, що намір побудови в Україні заводу з виготовлення «байрактарів» буде реалізовано якнайшвидше.
«У майбутньому ми повинні ширше відкрити двері для міжнародних партнерів для залученості в нашу військову промисловість… Ми вже працюємо над тим, як діяти та розвивати цей напрямок у майбутньому», - сказав Рябікін.
Щодо напрямків роботи з післявоєнної відбудови України міністр сказав про те, що першочергових завданням є більш гнучка промисловість, яку можна досягнути шляхом приватизації, а також реалізація проєктів державно-приватного партнерства, відновлення та налагодження повного циклу виробництва, втраченого в результаті війни, розпочатої росією проти України.
Як повідомляв Укрінформ, українські компанії, що працюють в оборонній галузі, беруть участь у міжнародній виставці SAHA EXPO 2022 в Стамбулі.