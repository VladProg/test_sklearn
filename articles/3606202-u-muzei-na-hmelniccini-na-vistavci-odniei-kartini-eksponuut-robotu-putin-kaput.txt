У Городоцькому краєзнавчому музеї (G-museum) на Хмельниччині відкрили виставку однієї картини, на якій експонують роботу «путін капут!» місцевого художника Руслана Мальця.

Про це кореспондентові Укрінформу повідомив заступник начальника відділу культури, національностей, релігій та туризму Городоцької міської ради Сергій Щур.

«Наш городоцький художник Руслан Малець від початку війни намалював серію картин «Війна моїми очима». Ми запропонували подати цикл його робіт на присудження премії імені М.Г. Дерегуса. З усіх п’яти картин у Городку зараз перебуває тільки одна - «путін капут!», бо інші – на спільних виставках у галереях Києва та Полтави. Тому з’явилася ідея виставки однієї картини... У цій виставці є свій символізм, адже вона перша з серії, експонується вперше і відкрилася першого числа 11-го місяця», - зазначив Щур.


Як розповів художник Руслан Малець, серію картин «Війна моїми очима» він створював майже 5 місяців. Окрім «путін капут!» до неї також входять полотна «Нескорені», «Згублене дитинство», «Берегиня», «Кредо».
«Моя найперша робота з цієї серії «путін капут!» була створена практично через місяць після повномасштабної війни. Я хотів нею передати те, що Україна переможе над варварством і тієї людини (путіна – ред.) просто не буде. Я вклав туди свою ненависть. Мною керували емоції, коли її створював», - сказав автор.
Сюрреалістичну картину, яка експонується в музеї, художник намалював на основі колажу з фотографій, який створив на телефоні. Її розмір – 145×81 см. Свої роботи художник створює на фрагментах старих парканів, які висушує, шліфує, обробляє ґрунтовкою, перш ніж малювати на них.
Картина «путін капут!» експонуватиметься у Городоцькому краєзнавчому музеї до 1 грудня.


Фото: Городоцький краєзнавчий музей, Городок. City