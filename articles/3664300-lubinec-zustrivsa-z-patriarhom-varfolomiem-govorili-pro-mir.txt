Уповноважений Верховної Ради України з прав людини Дмитро Лубінець зустрівся з Вселенським Патріархом Варфоломієм.

Як передає Укрінформ, про це Лубінець повідомив у Телеграмі.
«Мав за честь сьогодні очолювати делегацію в Стамбулі. Спільно з українськими героями і героїнями, зокрема військовою медикинею Мар’яною Мамоновою, захисницею Маріуполя Катериною Поліщук (Пташка), військовослужбовцем полку «Азов» Владиславом Датчуком (Доцент), прикордонником і захисником Маріуполя Ігорем Кучером, прикордонником Валерієм Падителем, В’ячеславом Завальним та родичами цивільних заручників, яких тримає рф ще з 2014 року зустрілися з Вселенським Патріархом Варфоломієм», - заявив омбудсмен.
Він зазначив, що напередодні зустрічі відбули богослужіння у Соборі Святого Георгія, де молилися за перемогу України.
Під час аудієнції з Вселенським Патріархом Варфоломієм делегація обговорила питання миру.






Українська делегація на чолі з Дмитром Лубінцем у Вселенському Патріархаті / Фото: Ольга Будник, Укрінформ




























Лубінець подякував за молитви та всебічну підтримку українського народу, який бореться за життя, за право будувати свою незалежну державу, в якій панують норми права і моралі. Крім того, омбудсмен розповів про гуманітарні проблеми та питання, пов’язані з репатріацією важкопоранених, обмінами військовополонених та поверненням цивільних заручників.
Своєю чергою, Патріарх Варфоломій зазначив, що вже надіслано листа Митрополитам, які перебувають в Європі, щоб вони подбали про українців, які зараз там. Тобто кожна митрополія, яка знаходиться у Вселенського Патріархату в Європі, подбає про українців.
Крім того, він нагадав, що у березні 2022 року відвідав Польщу, де зустрів українців. За його словами, це був дуже гіркий досвід - бачити людей, які насильно були вимушені виїхати з країни, а за рік до того, на запрошення Президента Володимира Зеленського відвідав Україну.
Вселенський Патріарх Варфоломій зазначив, що має повну довіру на Божу волю і на мужність українського народу, тому впевнений у перемозі України. Це буде не просто перемога України, а перемога справедливості та правди.
Як повідомляв Укрінформ, у жовтні 2022 року перша леді України Олена Зеленська, яка перебувала з візитом у Туреччині, зустрілася з Вселенським патріархом Варфоломієм.