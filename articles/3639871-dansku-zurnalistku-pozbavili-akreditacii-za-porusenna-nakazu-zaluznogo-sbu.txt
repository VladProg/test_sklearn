Акредитацію данської журналістки Матильди Кімер скасовано через порушення вимог наказу Головнокомандувача Збройних сил України.

Про це повідомило джерело «Детектора медіа» у Службі безпеки України, передає Укрінформ.
Причиною позбавлення акредитації стала діяльність журналістки в Миколаєві в липні 2022 року. «Там вона опинилася в місці, де не повинна була, і намагалася зняти репортаж про зброю, про яку навіть не можна говорити», — повідомило джерело. З проханням перевірити журналістку після цього інциденту до СБУ звернулися військові, стверджує співробітник служби. Після перевірки СБУ рекомендувала армійському управлінню зв’язків з громадськістю позбавити Кімер акредитації.
«Ми також маємо дані, що вона перебувала в окупованих частинах України, зокрема в Криму і Донецькій/Луганській областях, із порушенням українського законодавства», — сказав співрозмовник ДМ.
Він також підтвердив, що Кімер зустрічалася з представниками СБУ 8 грудня в Києві. Під час зустрічі, стверджує джерело, на її питання, як працювати без акредитації, їй запропонували використовувати матеріали, надані «офіційними джерелами, наприклад СБУ», як роблять інші іноземні журналісти, які не мають змоги бути на фронті.
Кімер в розмові з «Детектором медіа» підтвердила, що в липні опинилася в Миколаєві там, де не мала бути: «Ми нічого не знімали, нічого не зробили — просто опинилися там, де нас не мало бути. Я сподівалася, що це було вирішене питання, оскільки після цього за два дні робила репортажі з військовими, і до мене не було претензій», - сказала журналістка.
Як повідомлялось, 22 серпня Україна позбавила акредитації кореспондентку данської громадської телерадіокомпанії DR Матільду Кімер. Як стверджує журналістка, їй пропонували «співпрацю» з СБУ аби розглянути можливості повернення акредитації. Разом з тим Кімер заперечила інформацію про те, що вона незаконно перебувала на тимчасово окупованих територіях Донеччини і Луганщини та в Криму.
Фото: Lau Svensson / DR