Генеральний прокурор Андрій Костін заявив, що мир і безпека неможливі поки не покладено край безкарності тих, хто чинить нелюдські злочини.


Як передає Укрінформ, про це Офіс генерального прокурора повідомляє у Телеграмі.
Зазначається, що в рамках офіційного візиту до Мюнхена Костін провів ряд зустрічей.
Зокрема, генпрокурор обговорив із державним міністром Міністерства закордонних справ Німеччини Тобіасом Ліндером створення Міжнародного центру з розслідування злочину агресії в Україні, який діятиме в Гаазі.
«Підтримуємо та посилюємо співпрацю з Міжнародним кримінальним судом та Офісом прокурора МКС. Паралельно працюємо над створенням Центру щодо злочину агресії. Я твердо переконаний, що це перший крок до створення Спеціального міжнародного трибуналу», - заявив Костін.
Крім того, Костін в ході зустрічі з прокурором Міжнародного кримінального суду Карімом Ханом заявив, що мир і безпека неможливі поки не покладено край безкарності тих, хто чинить нелюдські злочини.
«Ми залишаємося відданими справі притягнення воєнних злочинців до відповідальності», - зауважив він.

Як повідомляв Укрінформ, Костін під час візиту у Мюнхен обговорив із віцепрезиденткою Європейської комісії з питань демократії та демографії Дубравкою Шуїцею питання захисту прав та інтересів примусово депортованих росією дітей.