За оцінками експертів, найближчими роками Фінляндії знадобиться близько 15 тисяч нових фахівців у сфері кібербезпеки.

Про це повідомляє Yle, передає Укрінформ.
«У Фінляндії спостерігається брак фахівців у сфері кібербезпеки, проте рівень навчання цієї професії не відповідає вимогам робочого життя», - йдеться у публікації.
Це випливає з опитування, проведеного університетом Ювяскюля з метою з'ясувати потреби країни у сфері кібербезпеки.
Згідно з дослідженням, 35% компаній, що працюють у цьому напрямку, вважають гостру нестачу фахівців перешкодою на шляху до зростання та розвитку діяльності.
Як зазначається, Асоціація компаній, які діють у сфері кібербезпеки, заявляє, що найближчими роками Фінляндії (населення якої становить 5,5 мільйона) знадобиться близько 15 тисяч нових фахівців.
На цьому тлі, уточнює видання, торік було збільшено на 300 кількість місць на програмах, які навчають обробці інформації та передачі даних.