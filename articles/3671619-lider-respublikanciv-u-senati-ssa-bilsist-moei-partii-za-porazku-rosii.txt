Лідер республіканців у верхній палаті Конгресу США Мітч Макконнелл висловив упевненість, що більшість його однопартійців підтримують перемогу України в війні з росією та наголосив на необхідності прискорити поставки озброєнь для ЗСУ.

Про це він сказав у п’ятницю під час виступу на Мюнхенській безпековій конференції, передає власний кореспондент Укрінформу.
«росія має зазнати поразки в Україні. Ми не можемо встановлювати часові рамки для цього, але єдине, що ми можемо зробити ... це прискорити прийняття рішень, щоби швидше доставити туди (в Україну – ред.) зброю», - підкреслив сенатор.
Він визнав, що зараз оборонний комплекс країн НАТО переживає стрес.
«У цьому немає жодних питань – ми передаємо набагато більше боєприпасів і систем озброєння, ніж очікувалося», - зазначив Макконнелл.
У цьому зв’язку він підкреслив, що країнам Заходу необхідно пришвидшити процеси, щоби подолати бюрократію й забезпечити передачу необхідної зброї українцям, щоби вони могли виграти війну.
«Я думаю, що я можу досить змістовно сказати від імені більшості членів моєї партії в Конгресі – ми на тій позиції, щоби перемогти (росію – ред.), бо поразка не є варіантом. Уявіть собі, скільки б це коштувало всім нам – усім нам – якщо перемогу дістала б росія», - зауважив керівник республіканців.
Як повідомляв Укрінформ, тиждень тому десять членів Палати представників США від республіканської партії внесли до Конгресу резолюцію з вимогою негайно припинити підтримку України у війні із росією. Документ, який отримав назву «Втома від України», закликає Адміністрацію США припинити військову та фінансову допомогу Україні та спонукати сторони до укладення мирної угоди.