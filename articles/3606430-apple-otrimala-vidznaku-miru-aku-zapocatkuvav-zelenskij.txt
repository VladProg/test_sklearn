Компанія Apple отримала “Відзнаку миру”, яку започаткував Президент України Володимир Зеленський.

Як передає Укрінформ, про це віцепрем'єр-міністр, міністр цифрової трансформації України Михайло Федоров повідомив у Фейсбуці.
За словами Федорова, це особлива нагорода від України для компаній та корпорацій, які пішли з російського ринку.
“Нам справді є за що подякувати Apple. Це топ-компанія світу, яка підтримала Україну в перші дні повномасштабного вторгнення і своїм прикладом стимулювала інші бізнеси виходити з росії”, - зазначив очільник Мінцифри.

Він додав, що в Мінцифрі цінують рівень співпраці з Apple і вірять, що надалі вона ще більше посилюватиметься.
Федоров висловив подяку топ-менеджменту компанії за відкритість та послідовні кроки в підтримці України.
Як повідомляв Укрінформ, у жовтні віцепрем'єр-міністр, міністр цифрової трансформації України Михайло Федоров поінформував, що одна з найбільших IT-компаній України - GlobalLogic Ukraine стала новим резидентом Дія.City.