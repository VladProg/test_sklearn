Міністерство культури та інформаційної політики й Міністерство у справах ветеранів посилюватимуть співпрацю у сфері державної ветеранської політики.

Про це повідомляє пресслужба МКІП, передає Укрінформ.
Як зазначається, команди міністерств провели онлайн-зустріч за дорученням Прем'єр-міністра Дениса Шмигаля.
«Культура та інформаційна політика – важлива складова у питаннях забезпечення формування громадянської ідентичності, формування сучасної політики стосовно ветеранів, наративів, які дозволять нам після перемоги об’єднувати суспільство. Не має бути прогалини між ветеранами та тими, хто працював у цей час у цивільному секторі», – сказала міністр у справах ветеранів Юлія Лапутіна.
За її словами, від початку війни в Україні з’явилося багато нових героїв, популяризація яких має відбуватися системно та у синергії обох відомств.
«У цьому році при Мінветеранів запрацював Український ветеранський фонд, який реалізує, зокрема, грантові проєкти з підтримки ветеранів-підприємців. Серед переможців конкурсів фонду є ветерани-видавці. Загалом, ветеранська література стане одним із важливих елементів нашої культури після перемоги», - переконана Лапутіна.
Своєю чергою очільник МКІП Олександр Ткаченко підкреслив, що міністерство систематично проводить заходи на підтримку ветеранів і на вшанування пам’яті загиблих захисників і захисниць, організує публічні заходи за участю Героїв України.
Зазначається, що команди міністерств домовилися про взаємодію у спільних програмах, які сприятимуть розвитку державної ветеранської політики.
Як повідомлялося, на думку Лапутіної, ветеранське мистецтво має повністю інтегруватися в культурний контекст України.