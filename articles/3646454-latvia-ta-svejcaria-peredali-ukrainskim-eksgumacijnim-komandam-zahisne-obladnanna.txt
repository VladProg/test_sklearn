Латвійська компанія Legenda TNT & Military archaeology та швейцарська благодійна організація Tactical Krtek передали пошуковим командам Міністерства з питань реінтеграції тимчасово окупованих територій обладнання персонального захисту від вибухонебезпечних предметів.

Про це повідомляє Укрінформ із посиланням на сайт відомства.
«Надані комплекти обладнання складаються з протимінних бронежилетів та іншого тактичного спорядження, яке захистить ексгумаційні команди під час роботи в умовах підвищеної мінної небезпеки», - йдеться у повідомленні.
Мінреінтеграції залучає іноземних спеціалістів для надання своїм пошуковим командам теоретичних і практичних навичок, які допоможуть їм у подальшій роботі на ділянках із високою мінною забрудненістю.
Як повідомляв Укрінформ, 10 листопада 2022 року Мінреінтеграції та латвійська компанія Legenda.TNT уклали меморандум про співробітництво у сфері проведення тренінгів з обізнаності щодо вибухонебезпечних предметів (ВНП) для ексгумаційних команд міністерства.
Міжнародні спеціалісти вчать пошукові команди Мінреінтеграції вживати превентивних заходів безпеки при виявленні ВНП під час робіт на ділянках з високою мінною забрудненістю. А також допомагають збирати дані про розташування місць ексгумації та залучатимуть підготовлених волонтерів для проведення пошукових робіт.