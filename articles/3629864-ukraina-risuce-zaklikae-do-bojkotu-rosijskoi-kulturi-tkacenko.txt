Допоки не закінчиться війна в Україні, світ має бойкотувати присутність росії в міжнародному культурному просторі.

Як передає Укрінформ, про це в Телеграмі повідомляє пресслужба МКІП з посиланням на блог Міністра культури та інформаційної політики України Олександра Ткаченка на шпальтах The Guardian.
«Як міністр культури України, закликаю бойкотувати Чайковського, поки ця війна не закінчиться», - написав міністр.

Ткаченко зазначив, що культура не може бути поза політикою. Особливо, коли культура – один із видів політики, який використовує ядерна держава-терорист як зброю у війні проти світової демократії. І зараз війна йде не тільки за територіальну цілісність України, за людське життя, війна йде за українську культуру.
Міністр також наголосив, що війна відкрила вікно можливостей для українців, аби бути почутими і побаченими у світі.
«Жахлива війна відкрила парадоксальне вікно можливостей для українців бути побаченими й почутими. Через біль й трагедію наново відкриваємо українську культуру у міжнародному інформаційному полі», - зазначив Ткаченко.
Він наголосив, що разом із політичними та економічними санкціями, необхідно посилити зусилля щодо бойкоту присутності росії в міжнародному культурному просторі, якщо хочемо перемогти тоталітарний російський режим.
Як повідомляв Укрінформ, міністр культури та інформаційної політики Олександр Ткаченко на щорічному форумі "Креативна Україна" заявив, що культурні санкції щодо рф є одним з елементів стримування країни-агресора у розв'язаній нею війні проти України.