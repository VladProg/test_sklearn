Служба військової розвідки Нідерландів виявила, що росія намагається через підставні компанії отримати високотехнологічні розробки для війни проти України.

Про це повідомляє NOS, передає Укрінформ.
“Нідерландські високотехнологічні компанії несвідомо продають свої технології фірмам, заснованим російською військовою розвідкою”, - йдеться у повідомленні.
Зазначається, що керівник служби військової розвідки Нідерландів Ян Свілленс заявив, що російські спецслужби створили в у країні десятки підставних компаній, які в обхід санкцій купують технології, а потім імпортують їх до росії.
Таким чином, вказує видання, нідерландський сектор високих технологій мимоволі постачає важливі активи для російської військової машини.
У Нідерландах діють провідні компанії в секторах напівпровідників і мікросхем, зокрема, NXP і ASML.
Правоохоронці закликають компанії ретельно перевіряти своїх клієнтів, щоб несвідомо не співпрацювати з рф.
Як повідомлялося, у Нідерландах правоохоронці затримали 55-річного чоловіка за підозрою в постачанні мікрочипів до росії в обхід санкцій. На його банківські рахунки та торговий інвентар наклали арешт.