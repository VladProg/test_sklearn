Участь Президента України Володимира Зеленського в зустрічі голів держав і урядів Європейського Союзу 9 лютого є символом як волі українців, так і солідарності з ними європейців.

Про це заявив канцлер ФРН Олаф Шольц, коментуючи результати саміту ЄС, передає власний кореспондент Укрінформу.
Шольц назвав присутність українського лідера на саміті ЄС напередодні роковин початку повномасштабної війни «дуже зворушливим емоційним моментом, символом волі українців до опору та сильним знаком того, що Європейський Союз та українці стоять разом».
Глава уряду ФРН запевнив, що «кожен в Україні може й надалі на нас покладатися: ми будемо підтримувати Україну стільки, скільки це буде необхідно, і це, звісно, також стосується… європейської перспективи України».
Канцлер також згадав тристоронню зустріч у Парижі напередодні саміту з Еммануелем Макроном і Володимиром Зеленським, де «дуже конфіденційна, інформативна розмова» допомогла лідерам Франції і Німеччини «в орієнтації та подальшій роботі в продовженні підтримки України». Шольц особливо відзначив як важливе для себе те, що український Президент ще раз подякував йому особисто за німецький внесок.
«Зараз так склалося, що серед країн, які тут зібралися, Німеччина робить найбільший внесок у підтримку України. У фінансовому, гуманітарному плані, а також щодо поставок зброї», - сказав німецький канцлер і згадав, зокрема, танки Leopard.
На запитання журналістів щодо того, чи впевнений він, що два батальйони, тобто близько 80 танків Leopard 2, дійсно будуть готові до передачі до кінця березня, Шольц відповів: «Сподіваюсь, що врешті-решт це вдасться», але визнав, що буде нелегко. Він зазначив, що Берлін намагається просувати це питання з партнерами, а також створювати структури, навчаючи, організовуючи постачання запасних частин і боєприпасів, а також налагоджуючи співпрацю тощо.
Як повідомлялося, Німеччина погодилася надати основні бойові танки Leopard із запасів Бундесверу, промисловості, а також дозволила їх реекспорт іншими країнами.