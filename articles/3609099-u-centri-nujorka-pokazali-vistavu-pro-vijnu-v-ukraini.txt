У нью-йоркському театрі Soho Playhouse на Мангеттені відбулася прем’єра вистави «Псалом», присвяченої боротьбі українського народу проти російських загарбників.

Як передає кореспондент Укрінформу в Нью-Йорку, ідея постановки належить актору Георгію Мельському - вихідцю з України, котрий мешкає у США.
Вистава, яку автори називають «музичною баладою», побудована на поезіях українського письменника із Нью-Йорка Василя Махна. Георгій Мельський за участі американського аранжувальника Яна Перчука поклав їх на музику й виконує на тлі кадрів війни, руїн Бучі, Маріуполя та інших міст, картин життя українських біженців.






У Нью-Йорку відбулася прем’єра вистави «Псалом» про війну в Україні / Фото: Володимир Ільченко, Укрінформ






















«24 лютого, коли росія напала на Україну, я був такий шокований, що почав виносити ідею - як показати це для американського глядача, але мовою мистецтва, - сказав у коментарі Укрінформу Мельський. - Обговорив її з Махном… Цикл його «псалмів» про війну підійшов для цього ідеально».
За словами Махна, основна ідея проєкту – «зафіксувати цей складний час і спільно пережити».
«Тому що мистецтва під час війни має виконувати свою функцію… Для нас це був своєрідний виклик: подати у концентрованому вигляді те, про що всі говорять», - пояснив він Укрінформу.
Гроші, виручені за квитки, підуть на гуманітарний рахунок Нацбанку України, а також на підтримку письменників, які постраждали під час війни.