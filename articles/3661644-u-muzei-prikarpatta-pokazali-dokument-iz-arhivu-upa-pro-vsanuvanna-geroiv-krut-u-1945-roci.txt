У музеї Прикарпаття експонується документ з архіву Української УПА щодо відзначення річниці бою під Крутами у 1945 році.

Про це повідомив у Фейсбуці Івано-Франківський краєзнавчий музей, передає Укрінформ.
«Архів УПА віднайдений у Городенківському р-ні у с. Поточище. Був переданий до Івано-Франківського краєзнавчого музею влітку 2017 року», - йдеться у повідомленні.

У документі йдеться, що 27-і роковини смерті героїв Крут відзначали упродовж трьох днів. Описаний сценарій заходу: привітання "Слава Україні! Героям слава!", декалог ОУН, реферат. Далі три хвилини мовчання для вшанування пам'яті полеглих. Потім декламація творів "Крути" та "Приречення". Виконання національних маршів та гімну "Ще не вмерла Україна".
"Оселя чи кімната, в якій будуть проведені святочні сходини, має бути прибрана національним та націоналістичним прапорами. У центрі помістити тризуб, а під ним — образ бою під Крутами або вимальований чорними буквами на білому тлі напис "КРУТИ", – зазначено у документі.
Як повідомляв Укрінформ, на Аскольдовій могилі у Києві Зеленський поклав квіти до пам’ятного хреста Героям Крут.
Бій під Крутами відбувся 29 січня 1918 року між Ніжином і Бахмачем на Чернігівщині, за 130 кілометрів на північний схід від Києва під час наступу на Київ військ більшовицької росії під проводом полковника Михайла Муравйова. Українське військо налічувало близько 300 бійців Студентського куреню, 250 – Першої української військової школи та майже 40 гайдамаків.
Бій тривав до вечора. Завдяки вигідній позиції і героїзму бійців, українцям вдалося завдати росіянам значних втрат і стримати наступ до темряви. Потім під тиском ворога більшість підрозділів організовано відступили до ешелонів на станції неподалік і вирушили в бік Києва, руйнуючи за собою залізничні колії. Але одна студентська чота – 27 юнаків, заблукавши у темряві, повернулася до станції Крути, яка на той час уже була зайнята більшовиками. 27 полонених юнаків (студентів і гімназистів) було розстріляно. Наймолодшим полеглим було по 16 років.