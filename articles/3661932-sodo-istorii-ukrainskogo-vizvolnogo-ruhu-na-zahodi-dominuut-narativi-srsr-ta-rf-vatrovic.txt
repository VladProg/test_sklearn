У питаннях інтерпретації історії українського визвольного руху на Заході домінують наративи, сформовані радянською і російською пропагандою.

Про це заявив член Комітету Верховної Ради з питань гуманітарної та інформаційної політики, історик Володимир В‘ятрович в інтерв‘ю Укрінформу.
"На жаль, на Заході в оцінках українського визвольного руху, діяльності Організації українських націоналістів, Української повстанської армії, Романа Шухевича, Степана Бандери велику роль у формуванні позиції, у тому числі академічної спільноти, відіграла радянська, а потім російська пропаганда. І продовжує відігравати. Я близько року працював в Українському науковому інституті Гарвардського університету, брав участь у дуже багатьох конференціях і бачив, як у питаннях інтерпретації українського визвольного руху домінують наративи, сформовані радянською і російською пропагандою", – сказав В‘ятрович.


На його думку, це зумовлено тим, що для західних науковців були недоступні первинні джерела, які б дали можливість переоцінити значення ОУН та УПА в українській історії. Після відкриття архівів додатковою перешкодою залишався мовний бар’єр.


У цьому контексті В’ятрович нагадав, що нещодавно у Канаді вийшла англомовна книга "Ворожі архіви" за його співавторства. "Наше завдання – зробити доступ до первинних джерел максимально спрощеним. Це було головною метою моєю та мого колеги з Канади, професора Любомира Луцюка, коли ми збирали цей великий том, який складається з ключових документів українського визвольного руху починаючи з їх формування в 20-их роках і закінчуючи серединою 50-их років минулого століття. Це документи самих структур УПА та ОУН, а також документи НКВС та КДБ, які боролися проти цього руху. Усі вони взяті з колись секретних архівів КДБ, тобто з архівів організації, яка ставила собі за мету ліквідувати український визвольний рух", – зазначив історик.
Він висловив сподівання, що поява цієї книги спонукатиме деяких західних дослідників переосмислити свої уявлення про український визвольний рух і "зрозуміти, як ефективно працювала російська пропаганда, поширюючи брехню про український визвольний рух".


Як повідомляв Укрінформ, нещодавно в Канаді вийшла англомовна книга проукраїнський визвольний рух "Enemy Archives" ("Ворожі архіви"), яка містить переклад головних документів ОУН і УПА, а також радянських спецслужб.
Авторами книги є український історик, ексголова Інституту національної пам’яті, дослідник історії Другої світової війни та українського визвольного руху Володимир В’ятрович і канадський історик, географ Любомир Луцюк, який досліджує українське питання в зовнішній політиці США та Великої Британії, а також проблеми українських мігрантів після Другої світової війни. Переклала книгу журналістка, редакторка та дослідниця Марта Дарія Олійник.