Кабінет Міністрів вніс зміни до Положення про Міністерство юстиції, виключивши повноваження щодо державної реєстрації друкованих засобів масової інформації та інформаційних агентств та поклавши низку додаткових на відомство.


Про це повідомив постійний представник уряду у Верховній Раді Тарас Мельничук у Телеграмі, передає Укрінформ.
“Внесено зміни до Положення про Міністерство юстиції України. Покладено на Мін'юст ряд додаткових повноважень, зокрема щодо проведення перевірки діяльності територіальних органів Мінʼюсту, в тому числі з питань виконання кримінальних покарань, підприємств, установ, організацій, що належать до сфери управління Мінʼюсту, в тому числі створених для виконання завдань Державної кримінально-виконавчої служби”, - зазначив Мельничук.
Крім того, на Мін’юст покладені повноваження щодо проведення службових розслідувань стосовно осіб рядового і начальницького складу ДКВС; вжиття заходів до розшуку майна забороненої судом політичної партії, затвердження переліку майна, коштів та інших активів забороненої партії, її обласних, міських, районних організацій, первинних осередків та інших структурних утворень, що передається у власність держави.
Згідно з внесеними змінами, до повноважень відомства тепер належить здійснення державної реєстрації відомостей про дату початку обліку/дату припинення обліку часток товариства з обмеженою відповідальністю або товариства з додатковою відповідальністю в обліковій системі часток, що ведеться Центральним депозитарієм цінних паперів та повʼязаних із цим змін тощо.
“Натомість виключено повноваження Міністерства юстиції щодо державної реєстрації друкованих засобів масової інформації та інформаційних агентств як субʼєктів інформаційної діяльності, ведення Державного реєстру друкованих засобів масової інформації та інформаційних агентств як субʼєктів інформаційної діяльності, ведення обліку надходження обовʼязкових безоплатних примірників видань”, - поінформував Мельничук.
Як повідомляв Укрінформ, 13 грудня 2022 року Верховна Рада ухвалила Закон "Про медіа".
Він визначає правові засади діяльності в Україні суб’єктів у сфері медіа, а також засади державного управління, регулювання та нагляду у цій сфері. Органом державного регулювання діяльності медіа, а також органом нагляду у цій сфері є Національна рада України з питань телебачення і радіомовлення.
Регулятор розглядає питання про порушення законодавства та/або умов ліцензії і застосовує заходи реагування. Заходами реагування на порушення є припис (застосовується за рішенням Національної ради); штраф (застосовується за рішенням Національної ради); анулювання ліцензії (за рішенням суду); скасування реєстрації (за рішенням Національної ради або за рішенням суду); заборона видання та розповсюдження друкованого медіа (за рішенням Національної ради або за рішенням суду) тимчасова заборона поширення онлайн-медіа (за рішенням Національної ради); заборона поширення онлайн-медіа (за рішенням Національної ради або за рішенням суду).