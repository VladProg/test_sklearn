Уповноважений Верховної Ради України з прав людини Дмитро Лубінець оприлюднив алгоритм з пошуку зниклих безвісти військовослужбовців.

Як передає Укрінформ, про це Лубінець повідомив у Телеграмі.
“У зв’язку зі збройною агресією безліч людей пішли захищати Україну, і багато сімей втратили зв’язок з рідними, тому хочу поділитися корисною інформацією. Пропоную переглянути алгоритм дій, якщо хтось з ваших близьких зник”, - зазначив він.
Омбудсмен радить зібрати інформацію про причину відсутності зв’язку із захисником у військової частини. Зокрема зателефонувати на її гарячу лінію та уточнити останнє місцезнаходження захисника та обставини, після яких він зник.
Крім того, слід встановити комунікацію із територіальним центром комплектування та соціальної підтримки, з якого була мобілізована особа, а також перевірити наявність чи відсутність повідомлення від частини про підтвердження статусу зниклого безвісти.
Лубінець також рекомендує використовувати українські ресурси для пошуку особи самостійно. Це Телеграм-канали з пошуку людей під час війни та українські сервіси з пошуку зниклих або загиблих.
Уповноважений зауважив, що родичі або члени сім’ї мають право на отримання достовірних відомостей про місце перебування та обставини смерті і місце поховання (якщо воно відоме).
Як повідомляв Укрінформ, Координаційний штаб з питань поводження з військовополоненими розробив “дорожню карту” дій сім’ї у випадках, якщо родич, зарахований до лав Збройних сил України, правоохоронних органів, зник безвісти, потрапив у полон чи загинув. У "дорожній карті" інформація розміщена по розділах, з чіткою послідовністю дій в тій чи іншій ситуації. Завантажити “дорожню карту” можна за посиланням.