Керівник Офісу глави держави Андрій Єрмак провів у форматі відеоконференції чергову зустріч щодо постачання обладнання, необхідного для ремонту українських електромереж.


Про це повідомляє пресслужба Офісу Президента, передає Укрінформ.
«Для нас дуже важлива швидкість. Це ключовий момент. Тому що мільйони українців уже декілька місяців страждають і не мають елементарних зручностей для життя», - наголосив він.
Зазначається, що учасники зустрічі обговорили можливості прискорення постачання Україні обладнання, необхідного для відновлення енергосистеми та забезпечення громадян світлом. Також сторони звернули увагу на можливості виробництва на території України частини необхідного енергообладнання.
Як повідомляє Офіс Президента, з боку України на зустрічі були присутні віцепрем’єр-міністр з відновлення України – міністр розвитку громад, територій та інфраструктури Олександр Кубраков, міністр енергетики Герман Галущенко, голова правління ПрАТ «Національна енергетична компанія «Укренерго» Володимир Кудрицький, Надзвичайний і Повноважний Посол України у США Оксана Маркарова, радниця міністра енергетики Олена Зеркаль.
Водночас діалог підтримували українські партнери, зокрема, помічник державного секретаря США з питань енергоресурсів Джеффрі Паєтт, представники країн «Групи семи», Європейського Союзу та його інституцій, Європейського банку реконструкції та розвитку, Світового банку, Програми розвитку ООН UNDP та USAID.
Як раніше повідомляв Укрінформ, Президент Володимир Зеленський звернувся до учасників зустрічі Національної асоціації торгово-промислових палат США і закликав бізнес співпрацювати з Україною вже зараз.
Фото: ОП