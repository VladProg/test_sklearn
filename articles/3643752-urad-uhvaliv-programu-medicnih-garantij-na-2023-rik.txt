Кабінет Міністрів ухвалив порядок реалізації Програми медичних гарантій на 2023 рік, яка буде інтегрована у воєнні реалії та більше фокусуватиметься на потребах пацієнтів, викликаних війною.

Про це повідомляє Міністерство охорони здоров'я, передає Укрінформ.
У МОЗ зазначають, що загалом бюджет ПМГ на 2023 рік становитиме понад 142 млрд гривень, з них 4,7 млн гривень передбачено на реімбурсацію лікарських засобів.
«Безумовно, війна вносить свої корективи у фінансування медичної системи. Бюджет на 2023 рік — це бюджет оборони. Однак навіть за цієї умови тарифи в Програмі медичних гарантій на 2023 рік не зменшені, а деякі збільшені. Програма “Доступні ліки” продовжить розширюватися, до неї увійдуть імуносупресивні препарати, тест-смужки для інсулінозалежних та знеболювальні для паліативних хворих. А медичні заклади на окупованих територіях та в зоні бойових дій отримуватимуть оплати за окремими пакетами», — зазначив міністр охорони здоров'я Віктор Ляшко.
Загалом у Програмі медгарантій на наступний рік передбачено 39 пакетів послуг. До неї увійде й низка нових пакетів, за якими українці зможуть отримати безоплатні послуги. Зокрема, йдеться про реабілітаційну допомогу дорослим та дітям у стаціонарних та амбулаторних умовах; секційне дослідження; забезпечення збереження кадрового потенціалу для надання медичної допомоги населенню на території, яка перебуває в тимчасовій окупації; готовність та забезпечення надання медичної допомоги населенню на території, де ведуться бойові дії.
«В наступному році ми робимо великий акцент на розвитку реабілітаційної допомоги, яка надзвичайно затребувана у війну. У новій Програмі медичних гарантій розмежовано амбулаторні та стаціонарну реабілітаційну допомогу. За амбулаторні реабілітаційні послуги НСЗУ сплачуватиме 10 820 грн. А за стаціонарні — 19769 грн за надання реабілітаційних послуг за одним напрямом реабілітації, за кількома – 33607 гривень», — наголосив міністр охорони здоров'я.
Крім того, наступного року діятиме та розширюватиметься пакет психологічної підтримки на первинному рівні, впроваджений у 2022 році, тариф на стаціонарну психіатричну допомогу збільшено до 13 151 грн.
На новий пакет «Готовність та забезпечення надання медичної допомоги населення, яке знаходиться на території, де ведуться бойові дії» контрактуватимуться комунальні медзаклади (окрім стоматологічних та "первинки"), які перебувають у зоні бойових дій та є в переліку Мінреінтеграції. НСЗУ сплачуватиме цим закладам фактичну вартість послуг, які медзаклади надавали протягом 2022 року за вказаними пакетами.