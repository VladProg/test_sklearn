Міжнародний валютний фонд (МВФ) готовий надати значну економічну підтримку Україні в рамках нової повноцінної кредитної програми.

Як передає Укрінформ, про це в інтерв’ю Bloomberg заявила директор-розпорядник Міжнародного валютного фонду Крісталіна Георгієва.
«Виходячи з діяльності української влади, ми впевнені, що наша підтримка може бути значною. Ви побачите, що ми дуже швидко просуваємось в питанні нової програми, тому що ми маємо надійну основу для неї завдяки програмі моніторингу, яку ми щойно завершили», - сказала вона після візиту до Києва.
Останній огляд МВФ підтвердив прогрес України, але не надав жодних подробиць нової програми допомоги країні. Проте Георгієва дала зрозуміти, що це буде довгострокове зобов'язання Фонду.
«Ми, безумовно, говоримо про довшу тривалість (дії програми – ред.), бо очевидно, що українські політичні виклики не зникнуть найближчим часом», – сказала директор-розпорядник МВФ.
За її словами, питання корпоративного управління та боротьба з корупцією будуть основною частиною програми, додавши, що зміцнення інституцій потребує подальшого вдосконалення.
«Україна може досягти прогресу в боротьбі з корупцією, бо люди не будуть терпіти розкрадання грошей, коли падають бомби», – зазначила Георгієва.
Як повідомляв Укрінформ, директор-розпорядник Міжнародного валютного фонду Крісталіна Георгієва високо оцінила діяльність Української держави та всіх інституцій, які продовжують роботу попри повномасштабне російське вторгнення.