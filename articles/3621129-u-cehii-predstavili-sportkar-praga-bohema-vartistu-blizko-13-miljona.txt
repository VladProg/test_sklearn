Чеська компанія Praga презентувала спортивний автомобіль Praga Bohema вартістю близько 1,3 млн доларів.

Про це повідомляє CarBuzz, передає Укрінформ.
В автомобілі встановлений 3,8-літровий подвійний турбодвигун V6. Його потужність становить до 700 кінських сил, а крутний момент 535 Нм.
Максимальна швидкість спорткара не перевищує 299 км за годину, проте її можна досягти лише на гоночній трасі.


Розігнатися з нуля до 96 км за годину Praga Bohema здатна за 2,3 секунди.

Виробництво спорткара планується розпочати в другій половині наступного року. На 2023 рік заплановано випуск лише 10 екземплярів, а впродовж наступних чотирьох років вручну збиратимуть приблизно 20 автомобілів на рік.
У Praga заявили, що загалом буде випущено 89 автомобілів, ціна одного стартує від 1,3 мільйона доларів.
Як повідомляв Укрінформ, каліфорнійська компанія Drako Motors презентувала електричний позашляховик Dragon потужністю 2000 кінських сил.