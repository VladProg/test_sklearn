На програму зі створення та розвитку бізнесу «Власна справа» у 2022 році було спрямовано 543 млн грн; цьогоріч фінансування програми буде продовжено.

Про це під час брифінгу в Укрінформі повідомила директор Державної служби зайнятості (ДСЗ) Юлія Жовтяк.

«Урядова програма «Власна справа» із надання мікрогрантів на розвиток або створення власного бізнесу в 2022 році була в нас найбільш популярною. На найближчому засіданні уряду має бути ухвалено рішення про її продовження у цьому році. Очікується, що вона запрацює з 1 лютого», - сказала Жовтяк.

За інформацією Служби зайнятості, торік за програмою «Власна справа» було подано майже 16 тис. заявок на отримання мікрогрантів. Позитивне рішення було прийнято щодо 3 321 заявки.

Загалом на створення або розвиток власного бізнесу в межах програми «Власна справа» з державного бюджету було виділено 543 млн грн, що дає змогу створити майже 9 тис. нових робочих місць.

«Серед тих, хто отримав мігрант, 61% є фізособами-підприємцями, які вже провадять свою діяльність і скористалися програмою для вдосконалення та розвитку свого бізнесу. 12% - це юридичні особи, а 27% - фізичні особи, які досі не займалися підприємницькою діяльністю. Але завдяки «Власній справі» вони зареєструють бізнес і почнуть роботу», - зауважила очільниця ДСЗ.

Як повідомлялося, у 2022 році за рішеннями уряду в межах проєкту "єРобота" фактично надано гранти 2530 отримувачам на загальну суму 1 555,09 млн грн. У тому числі мікрогранти на створення чи розвиток власної справи виплачено 2319 отримувачам на суму 542,72 млн грн, гранти переробним підприємствам - 178 отримувачам на суму 958,61 млн грн, гранти на садівництво - 30 отримувачам на суму 39,74 млн грн, гранти на розвиток тепличних господарств - трьом отримувачам на суму 14,02 млн грн.