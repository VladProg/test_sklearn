Вищий антикорупційний суд засудив до дев'яти років позбавлення волі колишнього заступника начальника департаменту Генпрокуратури.

Про це повідомляє Укрінформ з посиланням на пресслужбу САП.
"31 січня 2023 року колегія суддів ВАКС оголосила вирок, яким колишнього заступника начальника Департаменту – начальника управління з розслідування особливо важливих справ у сфері економіки Генеральної прокуратури України засуджено до 9 років позбавлення волі", – йдеться у повідомленні.
Як зазначається, суд визнав колишнього керівника підрозділу Генпрокуратури винуватим у вчиненні злочинів, передбачених ч. ч. 3, 4, 5 ст. 191 Кримінального кодексу України (привласнення, розтрата майна або заволодіння ним шляхом зловживання службовим становищем).
За вироком суду за сукупністю злочинів особі призначено покарання у вигляді дев'яти років позбавлення волі з позбавленням права обіймати посади у судах, правоохоронних органах, адвокатурі строком на три роки та з конфіскацією усього належного на праві власності майна. Також колишнього прокурора позбавлено класного чину «старший радник юстиції».
У САП повідомили, що вирок Вищого антикорупційного суду може бути оскаржений упродовж 30 днів з моменту його проголошення в суді апеляційної інстанції.
За даними ЗМІ, йдеться про Дмитра Суса.
Як повідомляв Укрінформ, 20 квітня 2017 року ГПУ підтвердила, що старшого слідчого з особливо важливих справ Головного слідчого управління ГПУ Дмитра Суса звільнили за надання неправдивої інформації під час декларування майна.
У наказі про звільнення Суса зазначалося, що його притягнуто до дисциплінарної відповідальності у зв'язку з невідповідністю його майнового стану доходам, отриманим із законних джерел, і недостовірним декларуванням ним свого майна. Причиною звільнення прокурора також називалося систематичне грубе порушенням ним законів щодо запобігання корупції та про прокуратуру, а також правил прокурорської етики.
Наказ про звільнення Дмитра Суса датований 13 квітня і підписаний генпрокурором Юрієм Луценком.
Сус був призначений старшим слідчим з особливо важливих справ 6-го відділу з розслідування кримінальних проваджень Департаменту з розслідування особливо важливих справ Головного слідчого управління Генпрокуратури 30 листопада 2016 року. До цього призначення він працював у департаменті з розслідування особливо важливих справ у сфері економіки Генпрокуратури.
Навесні 2017 року співробітники НАБУ затримали його в аеропорту "Бориспіль" за підозрою в заволодінні чужим майном у великих розмірах.