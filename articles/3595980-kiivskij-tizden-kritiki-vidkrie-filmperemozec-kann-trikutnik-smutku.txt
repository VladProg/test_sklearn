Шостий кінофестиваль “Київський тиждень критики” оголосив міжнародну й ретроспективну програми.

Про це Укрінформу повідомили організатори фестивалю кінокомпанія «Артхаус Трафік».
«2022-й стає роком фундаментального зламу - не лише в Україні, але й у цілому світі. І ми в цьому процесі не є об'єктами або пасивними спостерігачами. Ми є тими, хто змінює правила гри. Тож цьогоріч наша ретроспективна програма натхненна Україною як gamechanger», — прокоментувала кураторка фестивалю Дар’я Бадьйор.



Фільмом-відкриттям 6-го Київського тижня критики, який триватиме з 20 до 26 жовтня в кінотеатрі «Жовтень», стане «Трикутник смутку» — володар «Золотої пальмової гілки» цьогорічного Каннського кінофестивалю. Також серед гедлайнерів міжнародної програми: стрічка Джеймса Ґрея «Час Армагеддону» з Ентоні Гопкінсом й Енн Гетевей і «Срібний ведмідь» Берлінале — «Фільм письменниці» Хона Сан Су.




Цьогорічна ретроспективна програма Київського тижня критики отримала назву Gamechangers. Вона присвячена фільмам та режисерам, які змусили світ по-іншому подивитись на кінематографії своїх країн. Представлені стрічки свого часу «змінили гру», вписали у великий світ кіно Іран, Тайвань, Данію, Нову Зеландію та Румунію. Зокрема, будуть показані «Свято» Томаса Вінтерберґа — перший фільм «Догми 95», «Піаніно» від Джейн Кемпіон, одного з головних жіночих голосів сучасного кіно, а також відбудеться спецпоказ «Ім'я: Кармен» у пам’ять про Жана-Люка Ґодара, одного з головних представників Французької нової хвилі.


Міжнародна програма Київського тижня критики налічує 7 картин. Зокрема, «Трикутник смутку» - це друга поспіль робота Рубена Естлунда, що отримала головну нагороду Канн (попередньою був його «Квадрат» 2017 року). Це нещадна іронія над суспільною елітою: сюжет розгортається довкола розкішного круїзу та його багатіїв-пасажирів, безтурботне життя яких змінюють несподівані обставини.
У фільмі «Корсет» Марі Крютцер австрійська імператриця Сісі (Вікі Кріпс) кидає виклик своєму віку, щоб вступити в боротьбу за образ законодавиці моди. Найкраща акторська робота програми «Особливий погляд» Каннського кінофестивалю.
Мелодрама «Одного чудового ранку» Мії Хансен-Льове — ще одна призерка Канн (премія Label Europa Cinemas). Картина про молоду жінку (Леа Сейду), чиє життя сповнене турботи про дочку й батька, який страждає на складну дегенеративну хворобу.
Драма «Час Армагеддону» Джеймса Ґрея з офіційного конкурсу Канн — історія дорослішання й нерівності двох хлопчиків — єврея та його темношкірого однокласника.
Події драми «Земля Бога» Глінура Палмасона розгортаються в 19 столітті. Молодий священник вирушає на віддалений острів, де прагне звести церкву. Прем’єра відбулася в межах програми «Особливий погляд» у Каннах, а на Міжнародному кінофестивалі в Сан-Себастьяні картина здобула Приз Zabaltegi-Tabakalera.
Стрічка «Мовчазні двійнята» Аґнєшки Смочиньскої познайомить глядачів із реальною історією сестер Ґіббонс, які закрились від жорстокого світу і перервали будь-яку з ним комунікацію, спілкуючись тільки між собою. Прем’єра картини також відбулась у програмі «Особливий погляд» у Каннах.
«Фільм письменниці» Хона Сан Су — мінімалістична чорно-біла картина про письменницю у творчій кризі. Жінка рушає в невелику подорож, де з нею трапляється низка випадкових зустрічей. Вони підштовхують героїню до створення власного фільму.
У програму Gamechangers увійшли 5 фільмів та один спеціальний показ:
- «Тигр, що підкрадається, дракон, що зачаївся» (2000) — міжнародний блокбастер від Енґа Лі, який пізніше подарує світові «Горбату гору» та «Життя Пі». Відзначена чотирма «Оскарами», ця картина відкрила заходу тайванський кінематограф і дала нове дихання фільмам про бойові мистецтва;
- «Свято» (1998) — фільм режисера Томаса Вінтерберґа («Ще по одній») про скандал у великій заможній родині. Це перша картина, знята за правилами «Догми 95» — натуралістичного авангардного напряму, що передбачав відмову від спецефектів, традиційного світла й монтажу та фокусувався на сюжеті й акторській грі. Володар Призу журі Канн;
- «Піаніно» (1993) став проривом новозеландського кіно. Його режисерка Джейн Кемпіон (авторка нещодавнього гіта «У руках пса») влучно репрезентує female gaze у сучасному кінематографі. Події стрічки розгортаються у вікторіанську епоху довкола шотландки, яку батько продає чоловіку в Новій Зеландії. Картина відзначена трьома «Оскарами»;
- «4 місяці, 3 тижні і 2 дні» (2007) Крістіана Мунджіу — один із найяскравіших фільмів Румунської нової хвилі й досі єдина «Золота пальмова гілка» для румунського повнометражного кіно. За сюжетом картини молода дівчина з небажаною вагітністю зіштовхується з суворими тоталітарними законами режиму, близького до свого краху;
- «Смак вишні» (1997) — стрічка Аббаса Кіаростамі. Перемога фільму в Каннах стала запізнілим визнанням не тільки режисера, а й усього іранського кіно, неореалістична хвиля якого стала модною в Європі з кінця 80-х. Розповідає картина про чоловіка, який замислив учинити самогубство, і тепер шукає помічника, щоб той його закопав.
У межах ретроспективної програми також відбудеться спеціальний показ фільму «Ім'я: Кармен» Жана-Люка Ґодара — у пам'ять про видатного режисера, який став для багатьох уособленням перманентної революції та надихав змінювати кіно. У центрі цієї стрічки 1983 року — юна авантюристка, яка очолює злочинну банду й готує пограбування банку. Картина була відзначена «Золотим левом» Венеційського кінофестивалю.
Київський тиждень критики — міжнародний фестиваль арткіно, кураторами якого є українські кінокритики й кінокритикині. Подія розширилася попри війну: програма фестивалю складається з 28 стрічок, які продемонструють у межах п’яти секцій. Окрім добірок міжнародних гітів та культової ретроспективи, на Київському тижні критики відбудуться національні прем’єри шести головних українських фільмів року, покази актуальних британських картин, а також створеної спільно з Довженко-Центром ретроспективної програми «Історія української комедії». Традиційно в межах події відбудеться нагородження Премією «Кіноколо», яка у 2022 році відзначить перший ювілей.