Від початку повномасштабної війни правоохоронці відкрили 90 кримінальних проваджень у зв’язку з незаконним переміщенням українців з тимчасово окупованих і захоплених російськими військами територій, зокрема щодо незаконного переміщення всередині країни чи депортації за кордон дітей.


Про це йдеться у відповіді Офісу генерального прокурора на інформаційний запит видання ZMINA.
Найбільше проваджень, згідно з даними відомства, відкрили прокуратури Херсонської та Донецької областей – 48 і 33 справи відповідно. Прокуратура Запорізької області розслідує шість проваджень, а Луганської – три.
«Водночас ювенальні прокурори органів прокуратури місцевого та обласного рівнів наглядають за досудовим розслідуванням у 18 кримінальних провадженнях, розпочатих за фактами депортації дітей», – зазначили в ОГП.
Найбільша кількість таких справ відкрита в Херсонській області – 13. Решта розслідується правоохоронцями Запорізької та Донецької областей – три і два провадження відповідно.
На переконання адвокаційної директорки Центру прав людини ZMINA Альони Луньової, кількість відкритих проваджень може не відбивати реальної кількості потерпілих або кількості епізодів депортації. Зокрема, потребує уточнення характер цих справ, а саме: стосуються вони індивідуальних звернень чи випадків депортації окремих груп людей, приміром, з інтернатних закладів.
Невелика кількість проваджень, на думку експертки, може бути зумовлена також тим, що люди не звертаються до правоохоронних органів та не заявляють про те, що стали жертвами депортації.
«Важливо говорити про те, що люди можуть навіть не знати, що стали жертвами депортації, бо депортація у 21-му столітті відрізняється від тої депортації, про яку ми читали в історичних документах. Це не товарні вагони й виключно насильство як примус до виїзду. Створення умов, за яких українці вимушені були виїжджати тільки в бік росії, щоб урятувати життя, – це також одна з ознак сучасної депортації», – зазначила вона.
Як зауважили в ОГП, фіксувати кримінальні правопорушення щодо примусового переміщення та депортації українців допомагають публікації фото, відеозаписів й історій у засобах масової інформації. Зокрема, правоохоронці переглядають телеграм-канали, надсилають запити до громадських організацій, органів державної влади, опитують свідків і потерпілих, також моніторять інтернет-ресурси рф, на яких місцева влада висвітлює причини вивезення українців, стан їхнього здоров’я та інше.
Під час досудового розслідування правоохоронці з’ясовують місця перебування депортованих, зокрема дітей та осіб, причетних до злочинних дій.
Як повідомляв Укрінформ, у зверненні до учасників сесії Генеральної асамблеї Організації американських держав у жовтні 2022 року Президент Володимир Зеленський зазначив, що росія примусово депортувала понад 1,6 млн українців, розосередивши їх по своїй території та забравши в багатьох документиhttps://www.ukrinform.ua/rubric-ato/3586982-ponad-16-miljona-ukrainciv-deportovani-do-rosii-zelenskij.html.
За російськими даними, станом на січень поточного року на території рф перебувають понад 4,7 млн українців.