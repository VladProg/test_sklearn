В Україні працюють 946 відділків поліції, у яких кожен, хто потребує, може зігрітися та зарядити гаджети.

Про це повідомив голова Національної поліції Ігор Клименко у Телеграмі, передає Укрінформ.
"Ми продовжуємо допомагати людям у цей складний холодний час. На території країни працюють 946 підрозділів поліції, в яких громадяни можуть зігрітися та зарядити гаджети", – зазначив він.
Крім того, Клименко поінформував, що розгорнуто 47 мобільних поліцейських пунктів, куди кожен може звернутися по допомогу.
"Поки ми єдині, жоден ворог нам не страшний. Ми відзначимо найочікуваніші зимові свята, загадаємо найважливіше бажання. І воно неодмінно здійсниться. Бо добро завжди перемагає", – наголосив керівник Нацполіції.
Як повідомлялося, Прем'єр-міністр Денис Шмигаль заявив, що кількість "пунктів незламності" найближчим часом збільшать утричі - до 15-17 тисяч.