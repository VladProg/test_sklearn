Міністр культури та інформаційної політики Олександр Ткаченко вкотре закликав відмовитися від російської культури та її виконавців.

Про це він повідомив в Телеграмі, передає Укрінформ.
"Я закликаю всіх, хто бачить звірства, які коїть росія щодо України, весь цивілізований світ підтримати це звернення та відмовитись від співпраці з російськими артистами, від використання творів російських композиторів та письменників. Не має бути жодного діалогу з культурою терористів", - наголосив він.
Ткаченко зазначив, що з перших днів війни міністерство працює над кенселингом (cancel culture — культура скасування) російської культури, яка постає "одним із видів політики, що використовує ядерна держава-терорист як зброю".
Водночас він підкреслив, що з плином часу певні міжнародні інституції закривають очі на те, що відбувається в Україні та поновлюють співпрацю з росією, тому наразі постало завдання не допустити кооперацій з російськими культурними діячати та інституціями.
Як повідомлялося, МКІП 12 жовтня опублікував Відкрите повторне звернення Міністра культури та інформаційної політики України Олександра Ткаченка щодо заклику відмови від російської культури та її виконавців, яке стало відповіддю на масовані атаки на Україну 10 жовтня.