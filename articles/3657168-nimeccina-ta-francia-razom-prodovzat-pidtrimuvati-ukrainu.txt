Німеччина та Франція продовжать підтримувати Україну в її боротьбі з метою не допустити перемоги російського імперіалізму.

Про це заявили канцлер ФРН Олаф Шольц і президент Франції Еммануель Макрон в неділю на церемонії з нагоди 60-річчя Єлисейського договору в Парижі, повідомляє кореспондент Укрінформу.
«президент путін переслідує імперські цілі, він хоче посунути кордони за допомогою сили. Українці платять за це жахливу ціну. Але путінський імперіалізм не переможе! Ми продовжимо підтримувати Україну так довго та в таких обсягах, скільки це буде потрібно», - пообіцяв глава німецького уряду.
Французький лідер своє чергою заявив, що дві країни разом з партнерами цілодобово працюють над допомогою Україні, над підсиленням її обороноспроможності.
«Після 24 лютого наш Союз не був розколотий, він також не відмовився від своїх зобов’язань... Ми підтримали Україну, ми запровадили санкції проти росії, через кілька тижнів Європа почала надавати допомогу Україні… Наша непохитна підтримка буде продовжена», - заявив президент, додавши, що Берлін і Париж мають спільну відповідальність за підтримання і зміцнення європейської єдності.
Макрон зауважив, що нинішній ювілей Єлисейського договору має особливе значення, адже в цей час Україна мужньо протистоїть російській агресії. Агресії, в якій були зруйновані такі поняття, як мир і діалог, коли гуманістичний порядок на Європейському континенті є під загрозою. Він закликав зміцнювати «європейський проєкт».
«Франція і Німеччина наразі несуть спільну відповідальність, щоб цей проєкт було реалізовано разом із партнерами в ЄС», - заявив Макрон.
Канцлер Шольц разом зі своїми міністрами, а також керівництво німецького Бундестагу взяли участь у відзначенні 60-річчя Єлисейського договору, заходи відбулися в Сорбоннському університеті. В Парижі пройшло спільне засідання Німецько-французької Ради.