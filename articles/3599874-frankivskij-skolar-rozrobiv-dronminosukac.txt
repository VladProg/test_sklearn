Івано-Франківський школяр, одинадцятикласник Юрій Тумир, розробив дрон-розвідник, який також шукає міни.

Про це у Фейсбуці повідомив Івано-Франківський міський голова Руслан Марцінків, передає Укрінформ.
«Наш одинадцятикласник, учень природничо-математичного ліцею Юрій Тумир розробив дрон-розвідник міношукач. Каже, що спочатку виникла ідея зробити машинку, яка шукає міни. А потім методом проб і помилок вирішив зробити квадрокоптер за технологією 3D друку», - повідомив Марцінків.

За його інформацією, дрон-міношукач представили на IV Всеукраїнському STEAM-FEST, який цьогоріч відбувається в режимі онлайн.
Винахідник запевняє, що дрон може проводити пошук мін та позначати їх на карті майбутнього мобільного додатку.
«Тобто, дрон летить по наперед заданому маршруту в додатку, проводить обстеження території, позначає на яких координатах розташовані міни. Також є система розпізнавання розміру та типу міни. Тобто сапер відкриває свій додаток та бачить де розташовані міни, які вони, і працює над розмінуванням», - розповідає Тумир.
Загалом на фестивалі, який триватиме в Івано-Франківську упродовж тижня, зареєстровані більше ста різних проєктів.
Фото: Руслан Марцінків / Фейсбук