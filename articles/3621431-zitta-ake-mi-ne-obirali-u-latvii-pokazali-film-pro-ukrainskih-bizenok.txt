У Латвійській національній бібліотеці відбулася прем’єра документального фільму "Життя, яке ми не обирали" про сімох українок, які стали біженками внаслідок агресії рф.

Про це повідомляє кореспондент Укрінформу.
Під час показу 52-хвилинної стрічки в кінозалі багато хто плакав, а по її завершенні глядачі аплодували стоячи.
На прем’єрі були присутні посли України, Польщі та Чехії. Очільник диппредставництва України Олександр Міщенко, виступаючи на заході, згадав виставку, яка нещодавно відкрилася в латвійському Музеї окупації. За його словами поведінка радянських, російських окупантів не змінилася – це безжальне ставлення до цивільного населення, мародерство.

Героїнями стрічки "Життя, яке ми не обирали / A Life We Did Not Choose" стали: Оксана (двоє дітей, пережили окупацію у Вишгородському районі Київщини); Ольга (двоє дітей, до 2014 року мешкала з родиною в Луганську, після окупації міста переїхали до Херсона, звідки також довелося виїжджати); Тетяна (двоє дітей, перебували в окупації в Херсоні); Валентина (двоє дітей, Маріуполь, пережили блокаду, окупацію); Інна (одна дитина, перебували в окупації в Херсоні); Людмила (виїхала із Сєвєродонецька, її будинок зруйновано); Маргарита (маленька донька, виїхали з Рубіжного).

Стрічку створив квартет молодих жінок - українки Інна Ковальчук (режисерка, півтора тижня перебувала в окупації на Київщині) й Тетяна Рубан (продюсерка), а також мешканки Латвії Олена Величко (режисерка) та Юлія Кабіцина-Каб’єр (продюсерка).

Уперше фільм "Життя, яке ми не обирали" був презентований наприкінці жовтня в рамках програми Ризького міжнародного кінофестивалю Riga IFF-2022 - INDUSTRY SCREENINGS ("Галузеві покази"). Після того авторки ще попрацювали над ним. Зокрема удосконалили звукоряд і музичний супровід. Також були зроблені нові титри англійською мовою.
Як сказали кореспонденту Укрінформу авторки фільму, далі його просуванням займатиметься австралійський продюсер. У першочергових планах – показ картини на телебаченні європейських країн, в тому числі Німеччини та Франції.