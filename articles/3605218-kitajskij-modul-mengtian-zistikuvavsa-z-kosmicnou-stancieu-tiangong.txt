Канцелярія програми пілотованої космонавтики Китаю (CMSA) заявила, що лабораторний модуль Mengtian успішно зістикувався з китайською космічною станцією Tiangong.

Як передає Укрінформ, про це повідомляє Сіньхуа.
Mengtian, який є другим лабораторним модулем космічної станції Tiangong, зістикувався з переднім портом основного модуля Tianhe космічної станції о 04:27 вівторка за пекінським часом після виходу на заплановану орбіту.
Весь процес зближення та стикування тривав приблизно 13 годин.
За даними CMSA, пізніше буде здійснено транспозицію модуля Mengtian, як і планувалося.
Таким чином модуль Mengtian разом з основним модулем "Tianhe" і лабораторним модулем Wentian сформують Т-подібну структуру, що є основною конструкцією китайської космічної станції.
Як повідомляв Укрінформ, у понеділок, 31 жовтня, Китай успішно запустив останній модуль своєї космічної станції Tiangong.
Фото: CNS/AFP