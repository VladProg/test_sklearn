У відповідь на пропагандистські заяви потрібно створювати контрнаративи, пояснювати реальний стан речей, протиставляти сильні проукраїнські образи, а також забезпечувати підвищення медіаграмотності населення.

Таку думку висловила керівник проєкту VoxCheck Світлана Сліпченко на брифінгу в Медіацентрі Україна - Укрінформ.

На її переконання, такі освітні заходи мають проводитися серед людей різного віку та професій.
“Такі навички, як медіаграмотність, мають формуватися вже зі шкільного віку”, - наголосила Сліпченко.
Своєю чергою програмний директор ГО «Детектор медіа», автор блогу про російську пропаганду для закордонної аудиторії Вадим Міський відзначив важливість забезпечення ресурсів на боротьбу із пропагандою. За його словами, новим інструментом є пребанкінг.
“Показуючи, що низка фейків вкладається в певний наратив, завчасно інформуємо аудиторію про те, що схожі новини - 99,9% фейк. Цей метод насправді спрацював для українців. Якщо їм показати ще одну новину про біолабораторії, то вони в них просто не повірять”, - зауважив Міський.
На думку старшого аналітика Центру протидії дезінформації при РНБО Марини Воротинцевої, дієвими способами протидії пропаганді є розуміння цільових аудиторій та активна співпраця з іноземними журналістами.

“У нас є партнери по всій Європі. Ми повідомляємо одне одного, що бачимо і що чуємо. Тож ми працюємо таргетовано з аудиторією журналістів та верифікаторів інформації за кордоном”, - зазначила вона.
Вона наголосила, що довіряти слід лише авторизованим, офіційним джерелам інформації.
Як повідомлялося, аналітики проєкту VoxCheck презентували дослідження “Дезінформація про Україну в російських та проросійських Телеграм-каналах”.