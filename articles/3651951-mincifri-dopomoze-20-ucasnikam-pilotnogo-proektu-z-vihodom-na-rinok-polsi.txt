Міністерство цифрової трансформації разом із партнерами обрало 20 переможців серед представників українського малого та середнього бізнесу, яким допоможуть з виходом на ринок Польщі та пошуком польських партнерів.

Як передає Укрінформ, про це повідомляє пресслужба Міністерства цифрової трансформації.
«Ми продовжуємо підтримку тимчасово релокованих до Польщі українських підприємців після створення центру Дія.Бізнес у Варшаві у 2022 році. Саме фахівці центру будуть надавати консультації учасникам пілоту щодо експорту їхніх товарів на польський ринок. Ми зробимо все від нас залежне, щоб український бізнес не припиняв розвитку і розширення навіть за важких часів повномасштабного вторгнення», — зауважила заступник міністра цифрової трансформації з питань євроінтеграції Валерія Іонан.
Зазначається, що бренди отримають індивідуальну траєкторію допомоги — від базового аналізу продукту для іноземного ринку до виготовлення текстового та візуального контенту для промоції продукції компанії в онлайні.
Представникам бізнесу буде надано маркетингову та юридичну допомогу для налагодження експортних процесів між українським бізнесом та партнерами за кордоном. Також учасники експортного пілотного проєкту отримають рекламне просування на ринку Польщі, яке здійснюватимуть залучені у проєкт агенції.
Допомагатимуть учасникам провідні маркетингові агенції, яких було відібрано як партнерів програми за допомогою конкурсу на попередньому етапі пілотної програми підтримки, - Webpromo та Nebo ideas agency.
«Допомога українському малому та середньому бізнесу у виході та просуванні на ринку Польщі — головна мета цього проєкту. Українські підприємці мають продовжувати масштабувати бізнес попри будь-які спроби держави-агресора блокувати ці процеси шляхом повномасштабної війни», — додав директор Офісу з розвитку підприємництва та експорту Андрій Ремізов.
Як повідомлялося, віртуальний центр Дія.Бізнес з травня по серпень 2022 року проконсультував понад 14 тис. вимушено переселених українців, які перебувають за кордоном.
Фото Мінцифри