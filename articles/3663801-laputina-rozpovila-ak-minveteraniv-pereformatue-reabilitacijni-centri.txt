Міністерство у справах ветеранів проводить роботу з переформатування реабілітаційних центрів відповідно до сучасних вимог.

Про це міністр у справах ветеранів Юлія Лапутіна повідомила під час дискусії на тему «Сучасний український ветеран - виклик для суспільства?», що відбулася в Медіацентрі Україна - Укрінформ.


«З війни люди повертаються трохи іншими. Це нормальна реакція на ненормальні події. У нас у Міністерстві у справах ветеранів діють п‘ять реабілітаційних центрів. Зараз ми працюємо над тим, щоб їх повністю переформатувати під сучасні вимоги… Ми відбудовуємо центр у Бородянці, будуємо на його базі сучасний психологічний центр допомоги ветеранам та членам їхніх родин», - розповіла Лапутіна.


За її словами, центр у Бородянці взяв під патронат Президент Зеленський, у відбудові допомагають міжнародні партнери.


Очільниця Мінветеранів зазначила, що у цьому центрі також хочуть вивчати факти геноциду українського народу з боку військ рф: «Я хочу зробити там наукову складову, де вивчити, яким чином таке стало можливо, що нібито люди - а насправді нелюди - могли чинити такі жахливі речі, які вони чинили в Бородянці проти дітей, жінок і цивільного населення».


Лапутіна додала, що у міністерстві розробляють методи групової та індивідуальної підтримки людей, які втратили родичів на війні.


Як повідомлялося, внаслідок влучання снаряда з російського танка в Бородянці на Київщині було знищено Центр соціально-психологічної реабілітації населення Міністерства у справах ветеранів.