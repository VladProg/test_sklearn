Журналістів знову почнуть запрошувати на засідання парламенту, коли зникне загроза атаки.

Про це повідомив в інтерв’ю у телемарафоні голова Верховної Ради Руслан Стефанчук, передає Укрінформ.
“Як тільки ми отримаємо сигнал, що немає загрози атаки парламенту, журналісти будуть перші, хто піде до зали парламенту”, - сказав він.
За словами Стефанчука, деякі депутати інколи проводили майже онлайн-трансляцію засідання Верховної Ради і таким чином змусили ухвалити відповідний законопроєкт про заборону висвітлення засідань парламенту у режимі реального часу.
“По-моєму, кращого навідника і придумати складно”, - прокоментував він.
Голова Верховної Ради зазначив, що парламент має чітко визначеним у законодавстві місцем, де мають збиратися депутати.
“Головне управління розвідки говорить, що парламент - одна з точок ухвалення рішень, яка під постійною загрозою атак рф. Саме тому ми не анонсуємо ні дату, ні час засідання і видаємо інформацію через годину після завершення засідання”, - додав Стефанчук.
Як відомо, 24 лютого 2022 року росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст та сіл. ЗСУ, Сили територіальної оборони та весь український народ ефективно чинить спротив російським військам і завдають їм великих втрат.