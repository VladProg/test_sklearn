Європейська комісія оприлюднила аналітичну доповідь щодо адаптації України, Молдови і Грузії із законодавством ЄС.

Як передає Укрінформ, про це йдеться на сайті Єврокомісії.
«Сьогодні Європейська комісія оприлюднила аналітичну доповідь з оцінкою здатності України, Республіки Молдова і Грузії виконувати зобов’язання, пов’язані із членством в ЄС. Доповідь надає детальний аналіз того, де зараз знаходяться ці країни в адаптації до законодавства ЄС і до усього складу відповідних прав та зобов’язань. Ця доповідь доповнює Думку, що буда оприлюднена Європейською комісією у червні 2022 року, щодо заявок на членство в ЄС від цих трьох країн», - йдеться у повідомленні.
У доповіді Єврокомісія оцінила рівень наближення України, Молдови і Грузії до виконання законодавства ЄС на основі відповідей, наданих національними урядами трьох країн у відповідних заповнених запитальниках, а також на підставі інформації, отриманої в рамках багаторічного двостороннього діалогу Єврокомісії з кожною з цих країн у рамках виконання угод про асоціацію з ЄС та під час імплементації положень про двосторонні всеохоплюючі та поглиблені зони вільної торгівлі. Всі три країни оцінювалися на основі однакових критеріїв та за власними заслугами.
Як зазначається, Єврокомісія продовжуватиме допомогу Україні, Грузії і Молдові та супроводжуватиме їх зусилля у наближенні до стандартів і правових норм ЄС. Прогрес усіх трьох країн у реалізації ключових реформ на цьому шляху буде включений до «пакета щодо розширення», який буде представлений Єврокомісією восени цього року.
Аналітична доповідь містить докладну інформацію по всіх напрямках законодавства та ключових реформ, включаючи верховенство права, судову реформу, заходи фінансового контролю, реформу державного замовлення, розвиток внутрішнього ринку, цифрову та «зелену» трансформацію, соціальну політику, розвиток сільськогосподарського та промислового виробництва, регіональну політику, зовнішню політику, розвиток сектору безпеки й оборони тощо.
Документ містить докладну інформацію по кожному з перерахованих напрямків. Переважна оцінка Єврокомісії щодо зусиль України є позитивною, хоча доповідь відображує також сфери, які потребують подальшого вдосконалення.
За методологією, аналіз Єврокомісії охоплював лише ті території України, які знаходяться під контролем її уряду.
Як повідомлялося, Європейська рада у червні минулого року надала європейську перспективу всім трьом країнам та статус країн-кандидатів для України і Молдови, відповідно до Думки Єврокомісії, що була опрацьована у відповідь на заявки України, Молдови і Грузії на входження до ЄС.