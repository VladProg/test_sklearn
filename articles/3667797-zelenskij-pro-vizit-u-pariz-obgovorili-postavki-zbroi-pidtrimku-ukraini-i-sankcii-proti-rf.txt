Президент Володимир Зеленський у ході візиту до Франції напередодні обговорив з французьким і німецьким лідерами постачання зброї, питання економічної й політичної підтримки України, санкції проти росії і формулу миру.

Про це глава держави зазначив у Телеграмі, передає Укрінформ.
«Учора разом з Президентом Франції Еммануелем Макроном і Федеральним канцлером Німеччини Олафом Шольцом обговорили можливості постачання Україні необхідної зброї, питання продовження економічної, політичної підтримки та посилення санкційної політики щодо держави-агресора», - повідомив Зеленський.
За його словами, під час зустрічі поспілкувалися і про реалізацію формули миру, яка здатна забезпечити стійке припинення війни на справедливих умовах та з дотриманням норм міжнародного права.
«Великою честю для мене було отримати найвищу нагороду від Президента Франції – орден Почесного легіону. Це відзнака для всіх українців, всього нашого героїчного народу, нашого суспільства. Дякую!» - підкреслив Президент.
Як повідомлялося, Президент Володимир Зеленський у четвер перебуває з візитом у Брюсселі.
8 лютого відвідав Велику Британію, де зустрівся з Королем Чарльзом III і Прем’єр-міністром Ріші Сунаком, а також з українськими військовослужбовцями, які проходять там навчання.
Увечері він прибув до Парижа, де зустрівся з Президентом Франції Еммануелем Макроном та Федеральним канцлером Німеччини Олафом Шольцом.
Фото: ОП