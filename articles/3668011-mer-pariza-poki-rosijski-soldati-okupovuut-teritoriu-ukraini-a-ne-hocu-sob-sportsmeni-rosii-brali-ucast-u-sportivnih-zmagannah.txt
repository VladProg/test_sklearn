МОК хоче допустити спортсменів росії та білорусі виступати на Олімпіаді у Парижі під нейтральним прапором.

Мер Парижа Анн Ідальго під час виступу у Київраді підтвердила, що вона проти допуску росіян до Олімпіади-2024, яка відбудеться у столиці Франції, повідомляє мер Києва Віталій Кличко, передає Укрінформ.

«Через рік у нас у Парижі відбудуться Олімпійські та Паралімпійські ігри. Ви цілком справедливо задавалися питанням про дозвіл, який приймаюче місто могло б надати спортсменам, які є громадянами країни, яка вчиняє найстрашніші військові злочини проти вашого населення. Ми вас розуміємо. Ось чому я хочу висловити вам своє переконання і свою волю: поки російські війська продовжуватимуть вас бомбити, націлюватися на ваше громадянське населення та вашу інфраструктуру, поки російські солдати окуповують вашу територію, я не хочу, щоб російські спортсмени брали участь у спортивних змаганнях. Це моє переконання як мера, як політичного лідера, як переконаної європейки. Я не маю сумніву, що Міжнародний олімпійський комітет зможе підтримати цю позицію», - сказала Анн Ідальго.
Нагадаємо, що МОК готовий розглянути можливість допуску атлетів з росії та білорусі до міжнародних змагань. При цьому всі бажаючі будуть зобов’язані виступати у нейтральному статусі. Також спортсмени не повинні підтримувати війну росії проти України і пройти обов’язкову перевірку на допінг.

Як повідомляв Укрінформ, раніше Анн Ідальго вже виступала проти участі російських спортсменів на Олімпійських іграх-2024, у тому числі в нейтральному статусі.
Фото: t.me/vitaliy_klitschko/1794