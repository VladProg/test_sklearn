Королівська академія мистецтв у Лондоні проводить міжнародний аукціон на підтримку Національної академії мистецтв України.

Про це повідомляє Міністерство закордонних справ України у Фейсбуці, передає Укрінформ.
“Сьогодні Королівська академія мистецтв у Лондоні проводить міжнародний аукціон "Art Without Borders" на підтримку Національної академії мистецтв України. Це вперше за 250-річну історію Королівська академія мистецтв підтримує збір коштів для зовнішньої мистецької інституції”, - зауважили у зовнішньополітичному відомстві.

Зазначається, що участь у заході беруть британські академіки Трейсі Емін, сер Ентоні Гормлі, Конрад Шоукросс, Райан Гандер, Алєн Джонс та колишній президент Королівської академії сер Крістофер Ле Брун.



На сторінці Національної академії мистецтв у Фейсбуці зазначається, що організаторами аукціону є Royal Academy of Arts і Natalia Cola Foundation у партнерстві із Vogue Ukraine, Giorgio Armani, Clara Zevi Consulting та Natalia Shpytkovska Art Advisory. До процесу підготовки також був залучений Інститут проблем сучасного мистецтва.
Фото: МЗС України