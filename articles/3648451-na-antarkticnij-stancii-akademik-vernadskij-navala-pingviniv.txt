Біля української станції "Академік Вернадський" в Антарктиді значно зросла кількість пінгвінів.

Як передає Укрінформ, про це повідомляє Національний антарктичний науковий центр у Фейсбуці.
"Біля "Вернадського" кількість пінгвінів стала такою великою, що доводиться рити рови в снігу, щоб пінгвіни не могли оточити станцію", – таке неочікуване повідомлення ми отримали від сисадміна 27-ї УАЕ Володимира Хомка", - йдеться у повідомленні.

На оприлюдненому відео зафіксована чимала кількість пінгвінів поблизу станції, яких, за словами представника експедиції, стає дедалі більше..
Утім, пояснили в НАНЦ, це жарт, і полярники "не збираються оборонятися від навали". А про те, навіщо полярники викопали рів, і чи справді популяція пінгвінів біля української станції суттєво зросла за останні роки, пообіцяли розповісти згодом.

Як повідомляв Укрінформ, українські полярники з антарктичної станції "Академік Вернадський" оприлюднили фото пінгвіненят, народжених на острові Галіндез на початку грудня.