НАК «Нафтогаз України» найближчим часом розраховує вийти з дефолту, що дозволить компанії ефективно працювати в інвестиційному середовищі.

Як передає Укрінформ, про це повідомляє голова правління НАК "Нафтогаз України" Олексій Чернишов у Фейсбуці.
«Найближчим часом розраховуємо вийти з дефолту. Це дозволить нам ефективно працювати в інвестиційному та банківському середовищі. Серед пріоритетів на найближчий час: вистояти та забезпечити тепло і газ в оселях українців до завершення цьогорічного опалювального сезону; відновити діяльність Наглядової ради, яка вже сформована та приступає до роботи; вивести Нафтогаз з дефолту, в якому він знаходиться з середини минулого року. І головне - суттєво збільшити власний український видобуток газу», – зазначив очільник компанії.
За словами Чернишова, компанія уже працює над наступним опалювальним сезоном 2023/24.
«Нашій команді вдалося забезпечити необхідні резерви блакитного палива для проходження цієї зими. Газу вистачить. Вже сьогодні працюємо над наступним опалювальним сезоном 2023/24. Відтепер завжди плануватимемо на 2 роки вперед», – додав керівник Нафтогазу.
Як повідомлялося, державна компанія "Нафтогаз України" в останній день пільгового періоду 26 липня не виплатив власникам євробондів борги облігацій, що означає дефолт компанії.