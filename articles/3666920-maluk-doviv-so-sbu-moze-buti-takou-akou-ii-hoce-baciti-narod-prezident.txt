Служба безпеки України здійснює успішні і часто унікальні спеціальні операції та може бути такою, якою її хочуть бачити українці.

Про це зазначив Президент Володимир Зеленський під час виступу у Верховній Раді, повідомляє Укрінформ.

"Вважаю, що саме такі призначення відповідають сенсу і завданням цього періоду війни. Василь Малюк є бойовим офіцером, який із перших хвилин повномасштабного вторгнення став на захист держави Україну і абсолютно віддано, професійно виконує свою роботу.
За час фактичного управління СБУ Василь Малюк довів, що СБУ може бути такою, якою її хоче бачити народ України", - сказав глава держави.
Він підкреслив, що СБУ здійснює успішні і часто дійсно унікальні спеціальні операції, а деякі з цих операцій, за словами Президента, змінили картину війни на користь України.
Так, він зауважив, що одним зі здобутків спецслужби є те, що колаборанти на тимчасово окупованих російськими загарбниками українських територіях зрозуміли: їм не втекти від правосуддя.
Також глава держави відзначив, що завдано "вагомих ударів" по внутрішньому ворогу і це відображається, зокрема, у рішеннях РНБО, які ухвалюються за матеріалами СБУ.
"Вдалося побудувати систему захисту України від ворожих спеціальних операцій та протидії російським спецслужбам. У цьому є вагома особиста заслуга Василя Малюка. Такий курс СБУ маємо і будемо продовжувати", - розповів Зеленський.
Він також особливо відзначив роль СБУ у визволенні українців з російського полону.
Президент вважає призначення Малюка на посаду голови СБУ "правильним і абсолютно виправданим".
Як повідомляв Укрінформ, Верховна Рада 7 лютого за поданням Президента Володимира Зеленського призначила Василя Малюка на посаду голови Служби безпеки України. До цього він був тимчасово виконуючим обов‘язків керівника СБУ.