Призначений 15 липня на посаду голови Роскосмосу Юрій Борисов заявив, що після 2024 року рф вийде з проєкту Міжнародної космічної станції (МКС).

Про це він сказав на зустрічі з президентом володимиром путіним, передає Укрінформ з посиланням на Інтерфакс.
«Ви знаєте, що ми ведемо роботу в рамках міжнародного співробітництва на Міжнародній космічній станції. Безумовно, ми виконаємо всі свої зобов'язання перед нашими партнерами, але рішення та відхід з цієї станції після 2024 року прийнято... Я думаю, що до цього часу ми почнемо формувати російську орбітальну станцію», — сказав Борисов.
У свою чергу, у NASA заявили, що не отримували від російської сторони офіційних повідомлень про плани вийти з проєкту МКС.
Юрій Борисов у квітні 2021 року, коли обіймав посаду віцепрем'єр-міністра, який займається військово-промисловим комплексом, говорив, що росія не збирається брати участь у проєкті МКС після 2024 року.
За інформацією ЗМІ, на даний час у росії немає жодного елемента майбутньої станції.
Міжнародна космічна станція є пілотованим космічним комплексом, що обертається навколо Землі на висоті близько 415 кілометрів. Станція, створена 1998 року, мала прослужити спочатку до 2010 року, проте пізніше цей термін продовжували кілька разів до 2024 року. Станція призначена для наукових та медичних досліджень у космосі.