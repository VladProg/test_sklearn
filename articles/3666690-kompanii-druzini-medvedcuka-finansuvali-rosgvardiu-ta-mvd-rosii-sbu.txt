Служба безпеки України викрила, що компанії дружини підозрюваного у державній зраді екснародного депутата Віктора Медведчука Оксани Марченко фінансували росгвардію та мвд росії.

Як передає Укрінформ, про це СБУ повідомляє у Телеграмі.

СБУ ліквідувала масштабну схему підпільного фінансування російських угруповань громадянами України. Зокрема до організації оборудки причетна Марченко.
Саме дружина Медведчука є кінцевим бенефіціаром мережі київських компаній і підприємства у Ялті, які переводили мільйонні суми на рахунки росгвардії та мвд рф у тимчасово окупованому Криму.
Встановлено, що ці компанії платили росіянам нібито за «охорону нерухомості Медведчука» на території півострова.
Крім цього, бізнес-структура Марченко регулярно поповнювала російський бюджет у вигляді сплати «податків і зборів».
Загальна сума здійснених платежів на користь країни-агресора становить понад 50 млн у гривневому еквіваленті.
Для реалізації схеми Марченко зареєструвала у Ялті товариство зі статутним капіталом у понад 1 млрд російських рублів. Для його створення вона задіяла активи трьох підконтрольних інвестиційних компаній, які розташовані у Києві. Потім «кримська» фірма підписала відповідні «охоронні» угоди зі структурами росгвардії та мвд рф.
Після початку повномасштабного вторгнення росії компанія Марченко продовжила фінансувати бюджет рф.
Під час 11 обшуків на об’єктах нерухомості дружини Медведчука, в офісах її київських компаній та за адресами проживання їхніх топменеджерів співробітники СБУ виявили: документи, комп’ютери, флешки та мобільні телефони із доказами оборудок, печатки та банківські картки, які використовували у незаконній діяльності.
На підставі зібраних доказів слідчі СБУ повідомили Марченко та очільниці афілійованої фірми у Криму про підозру за ч. 3 ст. 110-2 Кримінального кодексу України (фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України). Зловмисникам загрожує покарання до 8 років ув’язнення з конфіскацією майна.
Як повідомляв Укрінформ, 21 вересня 2022 року у рамках обміну полоненими Медведчука передали російській стороні.
Раніше Медведчуку була оголошена підозра за ч.1 ст.111 (державна зрада), ч.1 ст.258-3 (сприяння терористичній організації) та ч.1 ст.438 (розграбування національних цінностей) Кримінального кодексу України.
13 січня 20923 року Верховна Рада позбавила Медведчука депутатських повноважень.