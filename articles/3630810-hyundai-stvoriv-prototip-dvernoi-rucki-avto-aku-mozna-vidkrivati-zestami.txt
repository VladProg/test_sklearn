Південнокорейський автовиробник Hyundai створив прототип дверної ручки авто, якою можна керувати жестами на відстані.

Як передає Укрінформ, про це повідомляє Biometric Update.
Прототип дверної ручки SomaControl, розроблений у співпраці з нанотехнологічним стартапом Somalytics, має новий тип ємнісного датчика, виготовленого з паперу з вуглецевими нанотрубками.

Компонент може «сприймати» присутність людини на відстані до 200 міліметрів, і в компанії заявили, що він може значно покращити досвід роботи клієнтів із їхніми продуктами за рахунок більш природної та інтуїтивно зрозумілої взаємодії людини з машиною.
«Можливості нашої сенсорної технології безмежні як для автомобільної, так і для інших галузей і застосувань», - сказала генеральний директор Somalytics Барбара Барклі.
З технічної точки зору датчики Somalytics більш чутливі, менші за розміром, вимагають менше енергії та коштують дешевше, ніж деякі традиційні сенсорні технології.
Крім цього, вони можуть бути вбудовані в широкий спектр матеріалів, розміром від 1 до 11 міліметрів.
«Надзвичайно цікаво бачити, як потенціал цієї дивовижної революційної технології втілюється в життя в таких демонстраціях, і ми з нетерпінням чекаємо майбутніх можливостей співпраці з Hyundai», – підсумовує Барклай.
Як повідомляв Укрінформ, компанія Tesla отримала патент на виготовлення системи лазерного очищення скла, яка зможе замінити звичні для автомобіля двірники.