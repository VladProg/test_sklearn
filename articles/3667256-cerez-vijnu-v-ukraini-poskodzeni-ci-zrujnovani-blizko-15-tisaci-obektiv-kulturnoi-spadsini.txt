Близько 1500 об’єктів культурної спадщини та культурної інфраструктури були пошкоджені або зруйновані внаслідок повномасштабного вторгнення рф в Україну.


Про це сказав міністр культури та інформаційної політики Олександр Ткаченко під час міжнародного форуму з безпеки культурної спадщини «Війна в Україні: Битва за культуру», повідомляє кореспондент Укрінформу.
“За інформацією з регіонів, близько 1500 об’єктів культурної спадщини та культурної інфраструктури пошкоджено або зруйновано внаслідок повномасштабного вторгнення. Серед них сотні об’єктів культурної спадщини, десятки музеїв, бібліотек, архівів. Цифри, на жаль, зростають, адже лінія фронту змінюється, росіяни щодня вдаються до ракетних ударів та артилерійських обстрілів, які вщент руйнують українські міста і села. І ми також знаємо, що в чимало об’єктів культурної спадщини було поцілено спеціально” – сказав Ткаченко.
За його словами, такі цілеспрямовані атаки, а також заборона, вилучення та спалення українських книжок, незаконне вивезення культурних цінностей, архівних документів, позбавлення українців доступу до культурної спадщини, русифікація окупованих територій є ознаками культурного геноциду.
Він наголосив, що такого масштабного пограбування культурних цінностей не було з часів Другої світової війни.
“Взаємодія та синергія органів влади і громадських ініціатив - необхідні умови об’єднаності культури та стійкості суспільства в час війни”, - додав міністр.
Як повідомлялося, Міністерство культури та інформаційної політики України разом з Національним агентством з питань запобігання корупції розпочали роботу по відстеженню незаконної торгівлі предметами мистецтва, що були викрадені загарбниками в Україні під час війни в межах робочої групи Art Sanct Task Force.