Українська письменниця з Луганщини Лєна Лягушонкова удостоєна в Німеччині європейської премії для молодих драматургів 2022 року.

Про це повідомляє Укрінформ із посиланням на повідомлення драмтеатру Штутгарта, де в неділю ввечері відбулося нагородження.
«Європейська премія молодих драматургів робить значний акцент, який зміцнює молодих європейських сучасних авторів і, таким чином, сучасну драматургію. Ця нагорода чітко пояснює: театри – це місця, які об’єднують нас у Європі та всьому світі. Своїми роботами Лягушонкова демонструє, наскільки цінною є творчість молодих авторів для сучасного театрального життя, взаємодії зі сьогоденням та актуальності театру», - зазначила міністр науки, досліджень та мистецтв федеральної землі Баден-Вюртемберг Петра Ольшовські.
Лягушонкова є автором восьми п'єс, прем'єри яких відбулися у театрах Києва, Харкова та Одеси. Вона пише про життя в Україні на тлі змін, що відбулися з 1990-х років, протести на Майдані та окупацію Східної України.
Письменниця народилася у Станиці Луганська Луганської області, закінчила історичний факультет Луганського національного університету імені Тараса Шевченка. Наразі мешкає у Польщі.
Після церемонії нагородження була показана п’єса Лягушонкової «Мать Горького» режисера Максима Голенка.
Премія у розмірі 25 тисяч євро вручається кожні два роки та фінансується із коштів SRH Holding.
Фото: DW