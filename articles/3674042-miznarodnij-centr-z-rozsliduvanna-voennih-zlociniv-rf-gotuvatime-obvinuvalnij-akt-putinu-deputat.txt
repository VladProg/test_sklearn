Міжнародний центр з розслідування злочину агресії в Україні, який створять у Гаазі, покликаний фіксувати злочини російської федерації проти України та у майбутньому підготувати обвинувальний акт для президента рф володимира путіна.

Про це на брифінгу в Медіацентрі Україна - Укрінформ сказав голова парламентського Комітету з питань правової політики Денис Маслов.
“Ще одна вагома річ - у місті Гаага запрацює Міжнародний центр з фіксування розслідування за злочини агресії. Це завдяки нашим партнерам, завдяки зусиллям Офісу генерального прокурора України, завдяки зусиллям Президента в місті Гаага почне функціонувати міжнародна установа, яка займається збором, фіксуванням і збереженням доказів для майбутнього трибуналу. Ця установа фактично покликана вже зафіксувати ті факти і підготувати в майбутньому обвинувальний акт путіну та іншим особам, надати всі ці документи”, - сказав Маслов.
Як повідомлялося, на початку лютого 2023 року президентка Єврокомісії Урсула фон дер Ляєн оголосила про створення у Гаазі Міжнародного центру з розслідування злочину агресії в Україні, який працюватиме у координації з представниками України та Нідерландів, а також із європейськими партнерами.