Протягом січня ціни на бензин та дизель впали на 4-5 грн за літр, у лютому спостерігається тенденція до продовження здешевлення ресурсу.

Про це директор консалтингової групи «А95» Сергій Куюн повідомив у Медіацентрі "Україна - Укрінформ" під час брифінгу «Український паливний ринок і зима, готовність до весни та весняних аграрних робіт».
«Загалом за січень цього року ціни на бензин та дизель втратили 4-5 грн на літрі, на скраплений газ – близько 15%. Ми бачимо, що в нас у лютому спостерігається потенціал до зниження цін на пальне на 1-2 грн за літр», - зазначив експерт.

Куюн нагадав, що Україна побудувала нову розгалужену систему надходження пального, яка пройшла свій перший іспит у жовтні-листопаді, коли виник сплеск використання генераторів. Зараз найбільші українські мережі мають запаси нафтопродуктів приблизно на 30 діб реалізації.
Як повідомлялось, у січні обсяги імпорту автомобільного бензину в Україну перевищили 200 тис. т, майже третину продукту відвантажено з Румунії. Іншими великими постачальниками бензину є Польща, Литва й Греція. Ці три країни відвантажили разом 81,6 тис. т продукту.