Державна служба України з надзвичайних ситуацій розгорнула в Україні 1059 "пунктів незламності".

Про це у Телеграмі поінформувала пресслужба рятувальників, передає Укрінформ.

“Державна служба з надзвичайних ситуацій розгорнула в Україні 1059 Пунктів незламності, з яких: 764 стаціонарних пункти на базі пожежно-рятувальних частин; 295 мобільних пунктів на базі наметів”, - уточнюється у повідомленні.
За інформацією ДСНС, усього з початку функціонування (з 18 листопада 2022 року) у цих пунктах надали допомогу майже 370 тис. особам, з них в мобільних пунктах на базі наметів - понад 330 тис. особам.
Своєю чергою, протягом минулої доби у пунктах незламності надали допомогу понад 4 тис. особам, з них в наметах – 3 тис. 800 особам.
Дізнатися про розміщення пунктів незламності можна на спеціальному сайті. Громадянам радять завчасно записати адреси цих найближчих пунктів на випадок аварійного відключення зв’язку чи електроенергії.
Як повідомлялося, 9 грудня заступниця міністра внутрішніх справ Мері Акопян заявила, що по всій території України Державна служба з надзвичайної ситуації розгорнула понад тисячу “пунктів незламності”.