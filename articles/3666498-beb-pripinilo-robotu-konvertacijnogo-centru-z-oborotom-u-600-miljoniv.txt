Бюро економічної безпеки припинило діяльність конвертаційного центру з оборотом 600 млн грн.


Як передає Укрінформ, про це повідомляє пресслужба БЕБ.
"Детективи Бюро економічної безпеки спільно з СБУ припинили діяльність конвертаційного центру з оборотом 600 млн грн, проведено 14 обшуків у 4 регіонах України",- йдеться в повідомленні.
Зазначається, що групою осіб було організовано діяльність конвертаційного центру, який надавав послуги з конвертації грошових коштів із безготівкової форми в готівку та криптовалюту, а також мінімізації податкових зобов’язань у сфері інвестицій і валютних операцій. Встановлено, що до його складу входило більш як 30 товариств. За останні місяці обіг конвертцентру становив близько 600 млн грн.



Організатор вказаної протиправної діяльності з початку повномасштабної війни з рф переховується в ОАЕ.
Детективами БЕБ проведено 14 обшуків на території Київської, Львівської, Дніпропетровської та Одеської областей, в ході яких виявлено та вилучено готівки на 165 млн грн (майже 3,4 млн дол., близько 600 тис. євро та 1,9 млн грн).
Як повідомляв Укрінформ, суд наклав арешт на оптову партію мінеральних добрив російського й білоруського виробництв, загальна вартість якої становить майже 100 млн гривень.
Основне фото БЕБ, ілюстративне