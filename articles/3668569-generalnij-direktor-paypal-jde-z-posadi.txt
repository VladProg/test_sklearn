У компанії PayPal заявили, що її 65-річний генеральний директор Ден Шульман вийде на пенсію наприкінці 2023 року й залишить посаду.

Як передає Укрінформ, про це повідомляє CNBC.
Зазначається, що ще наприкінці грудня минулого року Шульман сповістив про рішення залишити компанію.
Рада директорів PayPal найме компанію для пошуку наступника Шульмана.
“Я пишаюся тим, чого ми досягли в PayPal, і неймовірно талановитими та відданими людьми, з якими я працюю щодня. Разом ми переосмислили суть фінансових послуг й електронної комерції та працювали над покращенням фінансового стану наших клієнтів”, - сказав він.
Шульман був гендиректором PayPal з 2015 року після розділу з компанією eBay.
Акції PayPal підскочили в ціні приблизно на 130% з того ж року. Проте компанія втратила приблизно вже три чверті своєї вартості після піку вартості акцій в липні 2021 року.
PayPal оголосила про рішення Шульмана залишити компанію разом із звітом про прибутки за четвертий квартал. У компанії зазначили, що її чистий дохід зріс на 7% порівняно з аналогічним періодом минулого року до 7,4 мільярда доларів у четвертому кварталі.
Як повідомляв Укрінформ, на початку лютого 2023 року сервіс PayPal повідомив про заплановане звільнення 2000 працівників, що становить близько 7% штату компанії.