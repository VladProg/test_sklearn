За прогнозами експертів, у 2023 році обсяги заготівлі брухту не перевищать 950 тис. т, а поставки сировини вітчизняним меткомбінатам становитимуть 800-820 тис. т, що менше результатів 2022 року.

Як передає Укрінформ з посиланням на галузеве видання GMK Center, про це повідомляє Українська асоціація вторинних металів (Уавтормет).
«Згідно з прогнозом Уавтормет від січня 2023 року, заготівля брухту в Україні цього року буде навіть нижчою за рівень 2022-го – 900-950 тис. т, а поставки сировини на меткомбінати становитимуть 800-820 тис. т. Можливий обсяг експорту брухту в 2023 році оцінюється в 50-80 тис. т», - йдеться в повідомленні.
В асоціації очікують, що в першому кварталі обсяги заготівлі металобрухту оцінно становитимуть 300-320 тис. т, поставки сировини українським металургам – 280-320 тис. т.
Очікується, що обсяг зовнішніх поставок металобрухту в січні-березні 2023 року становитиме 12-15 тис. т.
За словами президента Уавтормета Володимира Бублея, на початку року очікується невелике зростання експорту, збільшенню якого заважають логістичні та адміністративні складнощі, у тому числі з отриманням експортного сертифікату EUR.1.
Як повідомлялося, у 2022 році році вітчизняні меткомбінати отримали лише 27% обсягів сировини від показників 2021-го – металобрухту було поставлено 895 тис. т проти 3,3 млн т.
Фото: shutterstock.com