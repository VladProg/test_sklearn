Візит президента США Джо Байдена до Польщі 20-22 лютого є дуже важливим сигналом як для України, так і для країн східного флангу НАТО.

Про це президент Польщі Анджей Дуда заявив в інтерв’ю Укрінформу.


“Цей приїзд є великим жестом президента США як щодо України, так і щодо нас – східного флангу Північноатлантичного Альянсу. Президент Байден показує, що Америка відчуває відповідальність за безпеку нашої частини Європи. Своєю присутністю він також демонструє, що підтримує захисників України, а тому це дуже важливий момент”, - підкреслив Дуда.
Польський лідер зауважив, що глава Білого дому вдруге під час російського вторгнення в Україну відвідає Польщу, а отже перебуватиме неподалік кордону з Україною.
Він нагадав, що минулого разу, весною 2022 року, Байден відвідав Жешув і на власні очі побачив все, що відбувається неподалік польсько-українського кордону.
“Те, що він повертається до Польщі, дуже важливо. Я вірю, що це зміцнить нас ще більше в майбутньому”, - констатував президент РП.
Відповідаючи на запитання, чи цього разу Байден знову відвідає Жешув, Дуда зазначив, що не може розкривати деталі візиту. Водночас він запевнив, що президент США буде у Варшаві, де відбудеться офіційна частину візиту.
“Ми очікуємо також на зустріч президента Джо Байдена з лідерами країн Центральної Європи, так званої “Бухарестської дев’ятки”. Ми обговорюватимемо безпекову ситуацію в нашій частині Європи, і, звичайно, те, яким чином далі підтримувати Україну”, - наголосив він.
Як повідомлялося, під час візиту до Польщі 20-22 лютого Байден виголосить промову біля Королівського замку у центрі Варшави, проведе переговори з президентом РП Дудою, а також зустрінеться з лідерами “Бухарестської дев’ятки”.
Фото: Przemysław Keler, KPRP