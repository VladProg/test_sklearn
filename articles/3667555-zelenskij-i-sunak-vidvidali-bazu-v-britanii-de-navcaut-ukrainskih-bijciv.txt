У ході візиту до Великої Британії Володимир Зеленський разом із прем’єр-міністром Сполученого Королівства Ріші Сунаком відвідав військову базу Bovington Camp, де відбувається підготовка українських військовослужбовців.

Як передає Укрінформ, про це повідомляє Офіс Президента.
«Глава держави ознайомився з навчанням українських екіпажів на британському основному бойовому танку Challenger та іншій броньованій техніці. Президентові продемонстрували практичні елементи тренувального курсу», - йдеться у повідомленні.
Зеленський також поспілкувався з військовими та командуванням бази.






Зеленський ознайомився з підготовкою українських військових у Британії / Фото: president.gov.ua














































«Я побачив, що хлопці готові навчатися швидко. Наші військовослужбовці проявляють старанність і поспішають якнайшвидше опанувати нові навички, щоб повернутися додому й використати все, чого навчилися, для звільнення нашої території. Бачу, що тут є все необхідне для цього, зокрема й потужні танки. Саме такі, як нам потрібні. І ми робимо все, щоб вони так само швидко з’явилися на полі бою», – зазначив глава держави.

Президент вручив українським військовослужбовцям державні нагороди. Зокрема, орденами Богдана Хмельницького ІІІ ступеня та «За мужність» ІІІ ступеня й медалями «За військову службу Україні» були відзначені танкісти, десантники та механіки ЗСУ.
Як повідомлялося, у середу під час своєї другої закордонної поїздки від початку повномасштабного вторгнення росії в Україну Володимир Зеленський відвідав Велику Британію. У рамках візиту британська сторона, зокрема, оголосила про майбутнє навчання українських пілотів на сучасних винищувачах НАТО.