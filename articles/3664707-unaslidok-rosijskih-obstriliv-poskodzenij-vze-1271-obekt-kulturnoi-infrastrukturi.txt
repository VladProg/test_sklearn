Станом на 25 січня 2023 року збитків зазнав 1271 об’єкт культурної інфраструктури, 473 з них – зруйновані.

Про це інформує пресслужба Міністерства культури та інформаційної політики, передає Укрінформ.

«За останній місяць загальна чисельність постраждалих об’єктів культурної інфраструктури зросла на 82 одиниці, більш ніж половина з яких, 44 одиниці, це об’єкти на деокупованих територіях Херсонщини, а ще третина – це об’єкти в зонах активних бойових дій Донеччини», - йдеться в повідомленні.

Зазначається, що станом на 25 січня зазнали уражень 1271 об’єкт культурної інфраструктури, не враховуючи пам’ятки культурної спадщини. За статистикою МКІП, майже третина з них - 473 об’єкти - зруйновані.

«Найбільших втрат і збитків культурна інфраструктура отримала у Донецькій, Харківській, Київській, Херсонській, Миколаївській, Луганській, Запорізькій та Сумській областях. Упродовж січня 2023 року перелік постраждалих територій збільшився на 7 територіальних громад», - підкреслюють у відомстві.

Згідно зі статистикою, пошкоджено і зруйновано клубні заклади, бібліотеки, музеї, театри, філармонії, мистецькі школи і коледжі та об’єкти культурної спадщини на території 198 територіальних громад. Зокрема, у Миколаївській області заклади у 42% громад зазнали пошкоджень, у Сумській – у 41%, у Харківській - 36%, а Херсонській - 29%.

«Найчисельнішою групою об’єктів культурної інфраструктури, які зазнали пошкоджень чи руйнувань, є клубні заклади – 47% від загальної кількості закладів культурної інфраструктури, які зазнали збитків», - зауважують у міністерстві.

МКІП інформує, що загалом постраждали 603 клубні заклади, 479 бібліотек, 69 музеїв та галерей, 22 одиниці театрів та філармонії, а також 98 мистецьких шкіл і коледжів.

Як повідомлялося, внаслідок збройної агресії російської федерації у грудні зафіксували пошкодження 1200 об’єктів культурної інфраструктури, серед них – понад 500 пам‘яток культури.