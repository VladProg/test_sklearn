В Івано-Франківську, у краєзнавчому музеї, відкрили фотовиставку «Невід’ємні». Її присвятили темі почуттів та переживань людей, які чекають рідних з фронту, полону, окупації.

Про це повідомляє кореспондент Укрінформу.
«Це про невід’ємність людей один від одного. Коли ти хвилюєшся за людину, вона завжди з тобою поруч, де б ти не був. Навіть, якщо розділяють тисячі кілометрів», - запевняє авторка та менеджер проєкту Олена Білоус.
Фотограф зізнається, що у 2014-2015 роках її батьки залишались в окупації в Донецьку, де жили під постійними обстрілами, і це Олену повністю вибивало зі звичного ритму життя. Довелось два роки працювати з психологом, аби вийти з депресії.
«Я перестала спати, дуже багато їла, з’явилось компульсивне переїдання (розлад харчової поведінки - авт.), безсоння, нічні жахіття. Тому я знаю, про що говорю, коли працювала в проєкті «Невід’ємні». Мені важливо було сказати людям, що те, що з ними відбувається, це не «ок». Я хотіла привернути увагу до того, щоб вони звернулись по допомогу, бо ті стани, які вони зараз переживають, можуть коригуватись або психологічною підтримкою, або фізичною допомогою : прогулянкою з собакою, або зустрічами з друзями. Якщо з цим нічого не робити, то це може закінчитись депресією», - переконана Олена Білоус.
Аби знайти героїнь для проєкту «Незламні», авторці довелося написати більше сотні листів до жінок, які нині чекають своїх рідних з війни. Однією з перших на фотосесію погодилась Марія Козакевич. Вже після співпраці з нею довіра до проєкту стрімку зросла.
«Я дуже радію від того, що проєкт склався. Дійсно, непросто і нашим воїнам, і жінкам, які на них тут чекають… Дім, побут, діти – все на них. Тому психологічна підтримка потрібна і просто елементарно піти сфотографуватись - це для них маленька подія і маленький ковток позитиву. Думаю, жінкам це пішло на користь і додало сили боротись далі», - говорить героїня проєкту, засновниця громадської ініціативи «Франківськ, який треба берегти» Марія Козакевич.






Відкриття виставки «Невід'ємні» в Івано-Франківську / Фото: Ірина Дружук, Укрінформ



















Вона зізнається, що чекати чоловіка з війни непросто. Каже, відчуває силу, коли підтримує інших.
«Де я знаходжу заспокоєння? Я завантажую себе роботою. В тому числі і волонтерською. Особливо цей ресурс відчутний, коли допомагаю нашим військовим. Ще маємо коло спілкування з дружинами військових. Це додає сили. Ми запрошуємо до себе тренерів, експертів, психологів, духівників, проводимо майстер-класи, щоб зняти емоційну напругу», - розповідає героїня проєкту та співзасновниця ГО «Дружина воїна» Тетяна Фреїшин.
Вона чекає свого чоловіка з війни ще з 2014 року і запевняє, що робить усе, аби чоловік менше хвилювався і відчував, що його усі чекають.
Загалом, у проєкті «Невід’ємні» організатори показали 16 героїнь, які чекають своїх близьких.
«Кожна історія була унікальною, кожна – окремий всесвіт і окремий світ почуттів, переживань, а це – завжди про силу і про любов. В рамках проєкту ми спілкувались у бесідах під час фотосесій, а тепер працюватимемо на тренінгу «Разом. Пошук психологічного ресурсу». Можу сказати, що ми всі переживаємо вплив війни, але всі маємо ресурси, аби із цим впоратись», - запевняє психолог проєкту Марина Огороднійчук.
Наразі організатори проєкту вдячні своїм героїням за сміливий крок і можливість поговорити про важливе. А ще за набір порад для тих, хто переживає подібний досвід. Проєкт «Невід’ємні» планують розширити. Фотовиставка діятиме в Івано-Франківську до кінця листопада.
Проєкт «Невід’ємні» став одним із трьох переможців «Літньої школи розвитку для молоді», яку організували Агенція ОТГ Прикарпаття спільно з ГО «Простір молоді» в рамках проєкту «Молодіжні інтеграційні центри Захід» за підтримки Агентства США з міжнародного розвитку (USAID).