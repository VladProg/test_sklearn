За результатами голосування у Дії за претендентів у члени журі Національного відбору на Євробачення-2023, лідерами стали лідер гурту "Антитіла" Тарас Тополя, співачка Джамала та фронтвумен рок-гурту "The HARDKISS" Юлія Саніна.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
"Вітаю трійку переможців голосування в Дії за журі Нацвідбору на Євробачення-2023", - написав Ткаченко.
Він зазначив, що у трійці претендентів на місце в журі - лідер гурту "Антитіла" й однойменного благодійного фонду, доброволець 130 батальйону Сил територіальної оборони ЗСУ Тарас Тополя, володарка "Нагороди за визначне лідерство артиста" від Атлантичної ради США 2022 року та переможниця Євробачення-2016 співачка Джамала, а такожд фронтвумен рок-гурту "The HARDKISS" Юлія Саніна, яка була у журі та в ролі наставниці на талант-шоу "X-Фактор".
"Тепер трьом переможцям голосування буде запропоновано підписати угоду члена журі фіналу Нацвідбору, після того вони офіційно стануть членами журі Нацвідбору на Євробачення-2023", - зазначив міністр.
Ткаченко нагадав, що голосування за склад журі Нацвідбору конкурсу проходило вперше. Загалом в опитуванні взяли участь понад 500 тисяч користувачів.
Як повідомлялося, 31 жовтня Міністерство цифрової трансформації запустило в застосунку "Дія" опитування «Журі Нацвідбору на Євробачення-2023».
Суспільне Мовлення вже представило імена 36 учасників, які увійшли до лонгліста Нацвідбору.
67-й пісенний конкурс Євробачення пройде у Ліверпулі у травні наступного року. Півфінали конкурсу відбудуться 9 та 11 травня, а фінал – 13 травня. У ньому візьмуть участь 37 країн.