Кабінет Міністрів уже погодив законопроєкт, яким пропонується передбачити позбавлення державних нагород українських діячів у разі застосування до них санкцій або за вчинення особливо тяжкого злочину.


Про це заявив в ефірі телемарафону міністр Кабінету Міністрів Олег Немчінов, передає кореспондент Укрінформу.
За словами урядовця, це дасть змогу, зокрема, врегулювати питання щодо позбавлення члена забороненої партії «Опозиційна платформа — За життя» Юрія Бойка звання Героя України.
«Ми пропонуємо позбавляти тих осіб, на яких будуть накладені санкції, таких державних нагород. Окремо будо проголосоване урядове протокольне рішення, яким доручено міжурядовій робочій комісії з питань санкцій, яку очолює перший віцепрем'єр-міністр, розглянути питання персонально щодо цього народного депутата (Бойка - ред.) на предмет накладення санкцій. І відповідно для того, щоб надалі - у разі ухвалення Радою нашого законопроєкту - була легальна можливість позбавляти осіб, які помічені у колабораційній діяльності або щодо них запроваджені персональні санкції, щоб можна було невідкладно підготувати такі пропозиції, внести їх на розгляд РНБО та одночасно із набуттям чинності цим законом позбавити таких осіб звання», - сказав Немчінов.
Він зауважив, що українці мають дуже спрощене уявлення про держані нагороди та почесні звання. Дехто вважає, що це, як було за радянських часів, означає надання квартири, машини та виплати. Насправді ж статут кожної державної нагороди передбачає ті чи інші можливі преференції, але не так, як було в СРСР. Приміром, Герої України отримують певні компенсації.
Найближчим часом урядовий законопроєкт «Про внесення змін до статті 16 Закону України «Про державні нагороди» щодо вдосконалення окремих положень з метою реалізації санкційної політики» має бути внесений на розгляд парламенту.
Як повідомляв Укрінформ, у грудні 2022 Президент Володимир Зеленський відповів на петицію про позбавлення народного депутата Юрія Бойка, обраного до Верховної Ради за списком нині забороненої партії “Опозиційна платформа — За життя”, звання Героя України, яке йому присвоїв другий Президент України Леонід Кучма 2004 року.
Касаційний адміністративний суд у складі Верховного Суду 15 вересня 2022-го остаточно заборонив діяльність в Україні проросійської партії “Опозиційна платформа – За життя” (“ОПЗЖ”).