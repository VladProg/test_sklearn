Нова ініціатива України, так званий Київський безпековий договір, розроблений групою експертів під головуванням керівника ОП Андрія Єрмака та колишнього генсека НАТО Андерса Фога Расмуссена, здатен зберегти мир у Європі на довгі десятиліття.

Про це під час спільного засідання комітету Європарламенту із закордонних справ та підкомітету з безпеки й оборони, що було присвячене розгляду Київського безпекового договору, заявив керівник ОП Андрій Єрмак, повідомляє кореспондент Укрінформу.


«Російська агресія проти України свідчить про те, що поточна архітектура безпеки, заснована на Хартії ООН, більше не здатна гарантувати безпеку держав. Міжнародна група, з якою я мав честь спілкуватися разом із паном Расмуссеном, розробили те, що ми в Україні називаємо Київський безпековий договір (Kyiv Security Compact – ред.). Він є частиною «формули миру», яку Президент Зеленський представив у листопаді. Дозвольте підкреслити: всі дорожні карти та пріоритети - а це міжнародна та ядерна безпека, енергетика, продовольство, охорона довкілля, військова безпека – все це стосується нас усіх», - сказав керівник ОП, звертаючись до європейських політиків у режимі телеконференції,


Він зауважив, що Україна, яка платить найвищу ціну за відбиття російської воєнної агресії, буде вдячна європейським, американським та іншим глобальним партнерами за довгострокові зобов’язання стосовно військової підтримки, що передбачені Київським безпековим договором.


«Наш бойовий досвід, здобутий у запеклих боях дуже болісною ціною, у поєднанні з вашою допомогою дозволяє значно збільшити бойові спроможності українських сил. Підтримка України зараз – це інвестиція у вашу поточну безпеку. Але надання Україні довгострокової допомоги та її майбутнє членство в НАТО є внеском у вашу майбутню безпеку», - наголосив Єрмак.


Керівник ОП пояснив: Україна не розглядає Київський безпековий договір як заміну для членства країни в НАТО, оскільки найкращі гарантії безпеки у майбутньому зможе отримати за статтею 5 Вашингтонського договору про колективну оборону. При цьому Україна не лише прагне потрапити під таку колективну «парасольку безпеки», але вже зараз, не маючи статусу члена Альянсу, робить вагомий внесок у європейську та євроатлантичну безпеку.


«Ми розуміємо, що досягнення одноголосного рішення (щодо членства України в НАТО – ред.) є витратним за часом. Але зараз настав час – Україна має на це право. росія шукає шлях для відновлення своєї імперії, і робить це за рахунок Європи. Її вторгнення в Україну – це основа подальших дій на шляху до домінування на континенті», - зазначив Єрмак.


Він також заявив, що Україна рішуче підтримує входження до НАТО Швеції та Фінляндії.
«Безпекові питання мають бути пріоритетом у сучасному світі. Платформа «Рамштайн» надає НАТО і його партнерами можливість разом швидко рухатися вперед, приймати швидкі рішення. Нові механізми безпеки формуються на наших очах. Але без України ця трансформація не буде завершеною», - додав очільник ОП.


Як повідомлялося, від початку російського вторгнення в Україну Євросоюз надає Україні змістовну політичну, економічну, фінансову, гуманітарну та військову допомогу. Зокрема, вперше в історії ЄС виділив військову допомогу для закупівлі озброєння та військової техніки в обсязі 3,6 мільярда євро з так званого Європейського фонду миру.
Окрім того, ЄС застосував проти російської федерації дев’ять пакетів економічних та індивідуальних санкцій, які обмежують доступ до сучасних технологій та фінансових ринків. Наразі країни ЄС розглядають можливість застосування проти країни-агресора десятого пакета санкцій.
Фото: ОП