Чатботом єВорог, який Міністерство цифрової трансформації запустило невдовзі після початку повномасштабного російського вторгнення, скористалися вже 364 тисячі українців.

Як передає Укрінформ, про це повідомляє пресслужба Мінцифри у Телеграмі.
"З початку війни вже 364 тисячі українців скористалися чатботом єВорог. Кожна ваша заявка наближає окуповані міста та села до звільнення, а Україну - до перемоги", - йдеться в повідомленні.

У міністерстві закликали продовжувати надсилати повідомлення в чатбот, а також розповідати про нього своїм рідним і знайомим, особливо якщо вони перебувають на захопленій території. Перейти до чатбота можна з головного екрана застосунку "Дія".
Як повідомлялося, у березні Мінцифри запустило у Телеграмі чатбот єВорог. За його допомогою можна передати точну геолокацію розташування російських загарбників і їхньої техніки та інформацію про їх пересування. Усі дані в разі їх достовірності, передаються до ЗСУ.
Також є можливість повідомити про вибухонебезпечні предмети для ДСНС та колаборантів/російських вбивць, які чинили звірства в Бучі, Гостомелі та Ірпені до СБУ.