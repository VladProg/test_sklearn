Генпрокуратура доручила Службі безпеки України розслідувати кримінальне провадження за фактом падіння у Броварах літака, унаслідок чого загинуло 18 людей, зокрема керівництво Міністерства внутрішніх справ і троє дітей.

Про це повідомив генпрокурор Андрій Костін, передає Укрінформ з посиланням на пресслужбу Офісу генпрокурора у Телеграмі.
"Зараз на місці працюють слідчі та експерти. Проводяться невідкладні слідчі дії. На тепер ми розглядаємо всі можливі версії аварії гвинтокрила. Досудове розслідування доручено Слідчим СБУ", – йдеться у повідомленні.
Справа перебуває на контролі у генпрокурора, додали у відомстві.
Як повідомлялося, у середу в Броварах на Київщині поряд із дитячим садком та житловим будинком упав гелікоптер.
Унаслідок авіакатастрофи загинули міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
На цей час відомо про 18 загиблих, серед яких троє дітей, а також 29 поранених, зокрема 15 дітей.