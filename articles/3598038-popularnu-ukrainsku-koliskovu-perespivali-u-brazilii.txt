Популярну українську колискову «Ой, ходить сон коло вікон» переспівали у Бразилії, записали аудіо та зняли кліп за сприяння режисера Олексія Тараненка.

Про це Укрінформу розповіла авторка ідеї, українська співачка Валентина Левченко, яка з початком повномасштабного вторгнення перебувала в Бразилії і допомагала з евакуацією українським жінкам.

«Я разом з ними не спала, переживала кілометрові черги на кордоні, шукала місце для ночівлі, перевіряла безпеку доріг та стежила за повітряними тривогами. І починала день з десятків повідомлень «ви живі?». У колисковій Сон питається у Дрімоти: де вони будуть ночувати. Дрімота відповідає: де хатинка теплесенька. Я проспівала це подумки і зрозуміла, що через війну мільйони наших матерів не знали, де вони з дітьми будуть ночувати. Усі мріяли про «хатинку теплесеньку», але спати доводилося, де пощастить», - розповіла співачка.
Робота над піснею почалася ще навесні із запису аудіо, у якому взяли участь бразильські співачки. За словами Левченко, українська далася їм легко - бо за звучанням м’яка, схожа на португальську (офіційна мова у Бразилії).
Та найскладнішим і найтривалішим періодом (загалом майже 5 місяців) стала робота зі створення відеокліпу. Спочатку – відбір історій евакуації жінок, які увійшли до кліпу. З-поміж 40-ка найбільш вражаючих – обрали 20.
В кожної жінки історія, яка не залишає байдужим: Світлана врятувалась після 2-х ракетних атак, Олена - пішки йшла 6 годин у темряві до кордону, Аня – пережила облогу «Азовсталі».
«Після відбору історій – зйомки, ними опікувався режисер фільму “Я працюю на цвинтарі” Олексій Тараненко. Дистанційно із Києва давав вказівки героїням кліпу: тимчасово переміщеним жінкам в Україні, Німеччині, Італії, Австрії, Болгарії, Польщі, Великій Британії та Угорщині. І майже усі героїні знімали відео власними силами, без допомоги професійних операторів», - розповіла авторка ідеї.
Трек «Ой ходить сон коло вікон» уже доступний до прослуховування на всіх стримінгових сервісах https://orcd.co/kolyskova. Гроші, які будуть зібрані від прослуховування, перерахують фонду Help in Mukachevo, який опікується будинком сиріт, вивезеним із окупованих територій.