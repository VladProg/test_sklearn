Соліст рок-гурту «Воплі Відоплясова» Олег Скрипка у листопаді-грудні здійснить благодійний концертний тур для підтримання патріотичного духу українців.

Про це Укрінформу повідомили організатори події VINIL Concert agency.
«Наші пісні – велика об‘єднуюча сила духу та наснаги. І там, де пісня, немає місця страху. Там, де немає страху, вирує любов! Тож шануймо наших героїв: живих, мертвих і ще ненароджених! Адже зараз лінія фронту проходить крізь серце кожного українця. Ми об’єднуємося радіти життю на користь ЗСУ. У прифронтовій атмосфері, бо лінія фронту проходить у душі кожного із нас», – сказав артист.

За словами організаторів, турне охоплює 12 міст, концерти відбудуться у Луцьку, Рівному, Дніпрі, Львові, Стрию, Дрогобичі, Івано-Франківську, Тернополі, Хмельницькому, Чернівцях, Мукачеві та Ужгороді.

Благодійний тур Олега Скрипки проходитиме з 11 листопада по 17 грудня. Зібрані кошти будуть передані на потреби ЗСУ.