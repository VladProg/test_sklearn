Україна знайде рішення для продовження роботи системи Starlink та розраховує, що до завершення перемовин компанія забезпечить стабільний зв‘язок.

Про це зазначив радник керівника Офісу Президента Михайло Подоляк у Твіттері, передає Укрінформ.
"Давайте відверто. Подобається це комусь чи ні, але Ілон Маск допоміг нам вистояти у найбільш критичні моменти війни. Бізнес має право на власні стратегії. Україна знайде рішення, аби Starlink продовжив роботу. Очікуємо, що до кінця переговорів компанія забезпечить стабільний зв‘язок", - повідомив Подоляк.
Як повідомляв Укрінформ, раніше мільярдер Ілон Маск підтвердив, що його компанія SpaceX хоче відмовитися від фінансування послуг супутникового інтернет-зв’язку в Україні, який забезпечується терміналами Starlink, переданими як допомога нашій країні.
На початку жовтня Маск висловив думку, що результатом ескалації між росією й Україною може стати ядерна війна. Він запустив на своїй сторінці у Твітері опитування, де виклав власну формулу завершення війни, зокрема запропонував провести ще один «референдум» на тимчасово захоплених територіях України та забезпечити водою Крим.
У відповідь Президент Володимир Зеленський організував у Твітері своє опитування щодо того, «який Маск подобається більше»: той, що підтримує Україну, чи той, що за росію.
Згодом мільярдер написав, що й надалі дуже сильно підтримує Україну, але «переконаний, що масштабна ескалація війни завдасть великої шкоди Україні і, можливо, світу».
На початку цього тижня ресурс Vice опублікував статтю під заголовком: «Ілон Маск поговорив з путіним перед публікацією твіту з мирним планом для України». Матеріал ґрунтувався на словах засновника Eurasia Group Яна Бреммера, який стверджував, ніби мав розмову з Маском, і той сказав, що спілкувався з кремлівським лідером перед тим, як запропонувати свою «мирну формулу» для України. У цій розмові путін начебто переконував Маска, що готовий до переговорів з Україною за певних умов. Ці умови включали визнання Криму російським, постійний нейтральний статус України, а також визнання Києвом російської анексії чотирьох українських областей.
Однак після цього Маск заперечив факт спілкування з путіним на цю тему, зауваживши, що мав з ним розмову 18 місяців тому, і вона стосувалася теми космосу.