Журі щорічної літературної премії ВВС визначило цьогорічних номінантів та оприлюднило довгі списки Книги року ВВС-2022.

Як передає Укрінформ, про це повідомляє ВВС News Україна.
"ВВС News Україна визначила Довгі списки літературної премії Книга року ВВС-2022, Книга року ВВС-Есеїстика-2022 та Дитяча Книга року ВВС-2022, яка проводиться у партнерстві з Культурною програмою Європейського банку реконструкції та розвитку (ЄБРР)", - ідеться у повідомленні.
Відбір книжок здійснювало журі конкурсу.
До Довгого списку в номінації "Книга року ВВС-2022" увійшли 14 видань. На звання "Дитяча Книга року" претендують 13 видань. До Довгого списку премії "Книга року ВВС-Есеїстика-2022" увійшли 11 видань.
Фінал конкурсу відбудеться у грудні.
Переможець у кожній номінації отримає грошову премію в розмірі гривневого еквіваленту 1 000 фунтів стерлінгів.
Як повідомляв Укрінформ, у 2021 році володарем премії у головній номінації "Книга року BBC" став Артем Чех за роман "Хто ти такий?".