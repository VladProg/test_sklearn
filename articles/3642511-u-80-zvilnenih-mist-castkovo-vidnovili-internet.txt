Для близько 80% українських міст, звільнених від російських загарбників, частково відновили інтернет. Понад 2500 українських шкіл мають Wi-Fi в укриттях.

Про це повідомляє Укрінформ із посиланням на пресслужбу Міністерство цифрової трансформації у Телеграмі.
«Попри повномасштабну війну, ми продовжуємо розгортати і відновлювати в Україні швидкісний інтернет. Щоб люди були на зв’язку з рідними. 80% звільнених міст частково з відновленим інтернетом. Військові з рф залишали після себе зруйновану інфраструктуру, сотні кілометрів пошкоджених кабелів...» - ідеться в повідомленні.
У міністерстві нагадали, що інтернет-покриття в Україні – найбільше в Європі. Цього року понад 130 тис. українців у 420 селах вперше змогли підключити свої домівки до інтернету. А 1140 соціальних закладів отримали Wi-Fi. При цьому понад 2500 шкіл мають Wi-Fi в укриттях.
Як повідомлялось, зараз Україна знаходиться серед держав з найбільшою кількістю терміналів Starlink. Від початку повномасштабного вторгнення рф країна отримала понад 22 тис. терміналів за ініціативою Мінцифри.