Культура не може залишатися поза політикою. Особливо коли вона виховує вбивць та ґвалтівників.

Як передає Укрінформ, про це заявив міністр культури та інформаційної політики Олександр Ткаченко, повідомляє МКІП.
Він повторно звернувся до світової спільноти із закликом бойкотувати російську культуру та її виконавців.
"Культура не може бути поза політикою. Особливо, коли культура – один із видів політики, який використовує ядерна держава-терорист як зброю у війні проти світової демократії. Щодня восьмий місяць поспіль російські ракети падають на українську землю. Щодня путінська росія свідомо знищує все, що пов’язано з українським: вбиває мирних мешканців, нищить цивільну інфраструктуру, цілить у наші театри та музеї, краде та присвоює заслуги українських митців, намагається переконати світ у величі російської культури, водночас підкреслюючи другорядність української", - наголосив Ткаченко.
Він нагадав, що тоталітарний режим кремля активно використовує російське мистецтво та митців як зброю пропаганди, а також для очищення своєї репутації на Заході.
"Не так давно путін під час чергової промови заявив, що «Ленінградська симфонія Шостаковича продовжує викликати найсильніші почуття у нових поколінь» через те, що вона про «любов до батьківщини та готовність її захищати», натякаючи на те, що Шостакович виправдовував війну. Символ Z на підтримку війни в Україні розмістили на фасаді Московського театру Олега Табакова. А Театр Єрмолової під керівництвом Олега Меньшикова розпочав «творчу співпрацю» зі Слідчим комітетом рф", - розповів Міністр.
Ткаченко, наголосив, що російська культура – це частина російської державної військово-тоталітарної машини.
"Не можна її поділити на погану та хорошу. Тому не повинно виникати запитань, чому світ має відмовитись від російської культури. Здавалося, у світі залишилося не так багато людей чи культурних закладів, які б не розуміли наміри рф та причини/наслідки кривавих «багатокроківочок» путінського режиму. Але досі є ті, хто не цурається співпрацювати з російськими артистами, які підтримують агресію росії проти України або замовчують жахливі злочини", - сказав міністр.
Він підкреслив, що люди, які ґвалтують і вбивають українських дітей та мирних жителів, спалюють українські книжки на окупованих територіях – виховані російською культурою. Тому не можна казати, що культура залишається поза політикою.
"Я закликаю всіх, хто бачить звірства, які коїть росія щодо України, весь цивілізований світ підтримати це звернення та відмовитись від співпраці з російськими артистами та від використання російських творів композиторів та письменників, які росія свідомо називає своєю зброєю. Інакше ви стаєте по одну сторону з агресором та назавжди залишитись в історії по ту сторону зла", - сказав Ткаченко.
На його переконання, потрібно разом із політичними та економічними санкціями посилити зусилля щодо бойкоту присутності росії в міжнародному культурному просторі.
Раніше повідомлялося, що Президент Володимир Зеленський наголосив, що росія не має права головувати в Комітеті Всесвітньої спадщини ЮНЕСКО, бо це знецінює саму інституцію, та закликав виключити її з усіх органів ЮНЕСКО і з самої організації.