Правоохоронці пропрацювали відео з камер відеоспостереження, які знаходилися по траєкторії руху гелікоптера, який розбився у Броварах у середу.

Про це у телемарафоні заявила речниця Національної поліції України Мар’яна Рева, відповідаючи на питання, чи були вилучені відео з камер, які записували момент падіння гелікоптера, передає кореспондент Укрінформу.
«Звісно. Була проведена масштабна робота, і, окрім спілкування з очевидцями події, ми пропрацювали камери відеоспостереження, які знаходилися по траєкторії руху гелікоптера», - сказала Рева.
Вона уточнила, що певним ускладненням щодо цього було те, що за кілька хвилин до прольоту у Броварах вимкнули електроенергію, тому деякі камери відеоспостереження не працювали. «Але загалом весь масив існуючої інформації збирається, і робота щодо збору інформації та її аналізу триває», - поінформувала речниця НПУ.
Окремо представниця Нацполіції висловила думку, що потрібно пам’ятати головне – основною причиною цього є війна.
«Не було б війни – не було б цієї страшної трагедії. Ми всі маємо пам’ятати про те, що сталося, і всі свої зусилля спрямувати на те, щоб надалі продовжувати професійно виконувати свою роботу», - заявила вона.
Відповідаючи на питання, хто є 10-ю загиблою особою, бо у середу повідомлялося про 9 загиблих на борту, речниця зазначила, що це – один з охоронців Дениса Монастирського, який супроводжував у цьому польоті керівництво Міністерства внутрішніх справ.
Як повідомлялося, 18 січня в Броварах на Київщині поряд із дитячим садком та житловим будинком упав гелікоптер. Внаслідок авіакатастрофи загинули міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
Загалом загинули 14 осіб, з них – одна дитина. Постраждало внаслідок авіаційної катастрофи 25 осіб, з них – 11 дітей.