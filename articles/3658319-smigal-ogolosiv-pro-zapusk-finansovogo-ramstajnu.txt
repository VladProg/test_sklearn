Держави Великої сімки створили платформу для координації фінансування відновлювальних робіт і реформ в Україні; перше засідання секретаріату очікується цього тижня.

Про це повідомив Прем’єр-міністр України Денис Шмигаль під час засідання уряду 24 січня, передає Укрінформ.
«Важливо, щоб проєкти фінансової допомоги були чітко скоординовані. Тому держави Великої сімки створили мультидонорську координаційну платформу, так званий фінансовий «Рамштайн». Він діятиме в трьох основних напрямах: стала короткострокова і довгострокова підтримка України, міжнародне фінансування та координація реформ і розвитку приватного сектору», - зазначив глава уряду.

Відео: Телеграм-канал Премʼєр-міністра України Дениса Шмигаля
Шмигаль уточнив, що перше засідання керівного секретаріату платформи відбудеться вже цього тижня. У форматі фінансового «Рамштайну» співпрацюватимуть країни ЄС та G7, МВФ, ЄІБ, ЄБРР, ОЕСР та інші міжнародні фінансові організації.
«Обидва формати – і енергетичний, і фінансовий «Рамштайни» – стосуються забезпечення додаткової стійкості нашої держави та виконання двох головних завдань. Перше – це повноцінне фінансування всіх критичних видатків, особливо що стосується проєктів відновлення. Друге завдання – це успішне проходження опалювального сезону та збереження цілісності нашої енергосистеми», - додав Прем’єр.
Як повідомлялось, мінімальні цьогорічні потреби України в коштах – 38 млрд доларів для фінансування дефіциту бюджету та 17 млрд доларів на першочергове відновлення. Наразі потреба в інфраструктурному відновленні вже перевищила 700 млрд доларів.
Фото: КМУ