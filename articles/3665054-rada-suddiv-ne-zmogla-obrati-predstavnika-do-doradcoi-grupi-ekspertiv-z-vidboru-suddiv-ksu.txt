Рада суддів України не призначила кандидата до першого складу Дорадчої групи експертів, яка має проводити відбір кандидатів на посади суддів Конституційного Суду України.

Як передає Укрінформ, про це інформує пресслужба РСУ.
“За результатами таємного голосування щодо призначення особи до першого складу Дорадчої групи експертів жоден з кандидатів не набрав необхідної кількості голосів”, - ідеться в повідомленні.
Зазначається, що кандидатами до першого складу Дорадчої групи цього разу були суддя Касаційного адміністративного суду у складі ВС Мирослава Білак, суддя Верховного Суду Олександр Волков та суддя Шостого апеляційного адміністративного суду Володимир Кузьменко.

За результатами таємного голосування членів РСУ Мирослава Білак отримала три голоси, Олександр Волков - два голоси, Володимир Кузьменко - 10.
Для призначення до складу Дорадчої групи експертів кандидат мав набрати 12 голосів членів Ради суддів України.
У таємному голосуванні брали участь 23 члени РСУ.

“З огляду на те, що жоден з кандидатів не набрав необхідної кількості голосів Рада суддів України ухвалила рішення оголосити про початок прийняття пропозицій щодо кандидатури до першого складу Дорадчої групи експертів”, - інформує пресслужба РСУ.
Пропозиції необхідно подати Раді суддів України до 20 лютого 2023 року з інформацією, що підтверджує відповідність таких кандидатів вимогам статті 102 Закону України "Про Конституційний Суд України".

Пропозиції необхідно надсилати на e-mail: davidenko@court.gov.ua або ж на адресу: м.Київ 01601, вул. Липська, 18/5. Відділ організаційного забезпечення суддівського самоврядування.
В РСУ нагадують, що Дорадча група експертів у складі шести осіб (троє з яких є міжнародними експертами) проводить відбір кандидатів на посади суддів Конституційного Суду України. Відібрані Дорадчою групою експертів кандидати надалі можуть бути призначені на посади суддів КСУ суб’єктами формування КСУ.
Фото: Пресслужба РСУ