Студенти проєкту IT-Generation розпочинають навчання у жовтні.

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
"Школи вже відібрали найкращих. Зараз розпочинається фінальний етап перед стартом — верифікація студентів. Потрібно переконатися в тому, що майбутні студенти відповідають усім критеріям. Все проходить максимально швидко, тому скоро школи укладатимуть перші договори з верифікованими учасниками", - зазначив Федоров.
За його словами, Мінцифри цікаво аналізувати заявки людей, які подавалися на проєкт.
"Одна зі шкіл поділилася "портретом світчера". Зі 110 відібраних учасників 82% мають рівень англійської вище середнього. Усі студенти складали спікінг англійською по відео. 91% з них цікавилися ІТ та самостійно проходили мінікурси з програмування", - повідомив Федоров.
Більша частина тих, хто пройшов відбір, мали управлінський досвід. Багато викладачів, аспірантів та вчителів. Також є інженери, лікар-реабілітолог та навіть власник юридичного бюро.
"Люди, які вже змогли побудувати успішну кар’єру в інших сферах, готові знову вчитися та розпочинати з позиції trainee/junior. Попередня професія — неважлива, якщо маєш велике бажання стати айтівцем", - наголосив Федоров.
Він додав, що Мінцифри паралельно спілкується з IT-компаніями — багато з них зацікавлені у випускниках IT Generation та готові брати їх на початкові позиції.
Як повідомлялось, у червні Міністерство цифрової трансформації разом із партнерами, блокчейн-екосистемою Binance та Львівським ІТ Кластером, запустила новий проєкт IT Generation.
В його рамках отримати нову кваліфікацію зможуть українці 21-60 років, які ніколи раніше не навчались ІТ-спеціальностей та не мають досвіду роботи в цій сфері. Тривалість навчання: два-шість місяців залежно від навчальної програми.
Основна мета ІТ Generation — допомогти талановитим українцям знайти себе в одній з найперспективніших сфер, продовжити працювати та розвивати українську економіку заради перемоги й успішного майбутнього нашої держави.