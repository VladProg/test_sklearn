Наші партнери впевнені у перемозі України, і для її здобуття Київ матиме все необхідне.


Про це сказав керівник Офісу Президента Андрій Єрмак в інтерв’ю виданню Forbes Ukraine, передає Укрінформ.
Відповідаючи на запитання, на чому базується віра в те, що 2023 рік стане роком української перемоги, глава ОП сказав: «Перше – історія. Ми багато чого бачимо спільного, на жаль, із тим, що відбувалось під час Другої світової війни. Як розвивалися події, коли стало зрозуміло, хто виграє цю війну, але ще залишалися роки до її закінчення. На жаль. По-друге, позиція цивілізованого світу. Після нещодавнього візиту до Сполучених Штатів можу зі стопроцентною впевненістю сказати: наші партнери впевнені в нашій перемозі. Це вже не віра, це впевненість. Від цього йде рівень підтримки, рівень того, що ми отримуємо. Ми матимемо все необхідне для перемоги».
За його словами, світ дуже чітко усвідомив, що це - війна цінностей, війна демократичного світу зі світом диктаторським.
«Україна зробила неймовірну річ своєю боротьбою. Світ довго жив у відчутті військового паритету між росією та НАТО, росією та США. Такий стереотип, підтриманий історією. Це викликало відчуття страху перед росією і формувало відповідну політику – чогось не сказати, чогось не зробити, щоб не провокувати росію. Україна своєю боротьбою назавжди зламала цей стереотип, дала світові шанс більше не боятись. Сьогодні ніхто не ставить під сумнів, що найпотужніший військовий альянс – НАТО. А Україна зараз є найкращим іміджмейкером НАТО. Упевнений, що в кінці цього шляху ми обовʼязково будемо членами цього союзу, наше членство в НАТО зміцнить Альянс», - заявив керівник ОП.
Ще однією передумовою перемоги він назвав український дух.
«Безумовно, дуже важко боротися, коли у ворога в кілька разів більше людей, техніки, запасів. Але воюють люди і перемагає дух. Ми воюємо на своїй землі, захищаємо їх. У нас є чітка зрозуміла мотивація. У загарбників мотивації немає», - підкреслив Єрмак.
Як повідомлялося, міністр закордонних справ Швеції Тобіас Білстрьом заявив, що Україна має отримати всю необхідну допомогу для перемоги над росією.