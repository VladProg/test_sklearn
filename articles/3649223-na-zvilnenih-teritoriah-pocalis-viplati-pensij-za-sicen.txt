На звільнених від росіян територіях Херсонської, Миколаївської, Харківської, Донецької і Луганської областей розпочались виплати пенсій за січень.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
"Станом на сьогодні на виплати у Херсонській, Миколаївській, Харківській, Донецькій і Луганській областях спрямовано 3,27 млрд гривень", - ідеться у повідомленні.
На Херсонщині протягом жовтня-грудня відновили роботу сервісні центри Пенсійного фонду України в селищах Нововоронцовка, Білозерка, Високопілля, Велика Олександрівка та у Херсоні. Здійснюються організаційні заходи для відновлення роботи сервісного центру в Бериславі.
Із січня відновлена технічна можливість здійснення доставки та виплати пенсій у 31 звільненому населеному пункті Миколаївщини. Крім того, у грудні в області поновив роботу сервісний центр ПФУ у Снігурівці.
За повідомленням Укрпошти, на Харківщині в січні відновили можливість забезпечити доставку та виплати пенсій у трьох звільнених населених пунктах Куп’янського району.
У Мінреінтеграції нагадали, що на звільнених територіях Харківщини протягом осені відновили роботу 9 сервісних центрів Пенсійного фонду у Балаклії, Ізюмі, Барвінковому, Вовчанську, Куп’янську, Дергачах, Чкаловському, Шевченковому та Великому Бурлуку.
На Донеччині спеціалісти ПФУ проводять виїзні прийоми громадян у звільнених містах Святогірськ і Лиман, а також у 20 звільнених селищах і селах.
Як повідомляв Укрінформ, віцепрем’єрка з питань європейської та євроатлантичної інтеграції Ольга Стефанішина заявила, що уряд цьогоріч забезпечить усі виплати незалежно від ситуації на фронті.