Президент України Володимир Зеленський закликав Велику Британію та світову спільноту загалом до створення "коаліції літаків" надати Україні бойові літаки для захисту від російського агресора.


Як передає власний кореспондент Укрінформу, з відповідним закликом глава Української держави виступив у своїй промові перед британськими депутатами у Вестмінстер-холі у ході першого після 24 лютого 2022 року візиту до Великої Британії.


Під час свого звернення Президент України, зокрема, вказав на те, що сьогодні матиме честь бути прийнятим королем Сполученого Королівства. За його словами, під час зустрічі він має намір також сказати королю щось "дуже-дуже важливе не лише для майбутнього України, але й для майбутнього Європи".
"У Британії король є пілотом військово-повітряних сил. А в Україні зараз кожен пілот військово-повітряних сил є королем. Для нас, лише для нас, для наших сімей", - заявив Зеленський під гучні оплески присутнього політичного керівництва Великої Британії.
Він наголосив, що Україна робить "все можливе та неможливе, щоб світ надав нам літаки для захисту".
Висловлюючи гордість за Повітряні сили України, Президент повідомив, що привіз із собою подарунок для Великої Британії від українських бойових авіаторів. Після цього Зеленський передав спікеру британського парламенту шолом бойового пілота – "одного з найбільш успішних асів та одного з наших королів". На переданому шоломі також міститься напис: "У нас є свобода, дайте нам крила для її захисту".
"Я вірю, що цей символ допоможе нам у нашій наступній коаліції – коаліції пілотів. І я закликаю вас та весь світ простими та нині найбільш важливими словами: бойові літаки для України – крила свободи", - заявив Президент.
Як повідомлялося, Президент України Володимир Зеленський у середу перебуває з візитом у Великій Британії.

Фото: ОП