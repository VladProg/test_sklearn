У Національній бібліотеці України імені Ярослава Мудрого відбулася презентація книги "Сковорода і ми", присвяченої осмисленню спадку філософа.

Про це повідомляє пресслужба Міністерства культури та інформаційної політики, передає Укрінформ.
"Переконані, що книга буде цікавою кожному, хто хоче осмислити життя та творчість українського просвітителя-гуманіста Григорія Сковороди крізь призму сучасності", - підкреслюють організатори.
Зазначається, що видання складається зі статей, написаних 40-ми авторами під редакцією Олеся Донія, присвячених постаті філософа та осмисленню його ідейного спадку.
За словами організаторів, метою книги, що вийшла друком у видавництві "Саміт-Книга", є поширення інформації про Григорія Сковороду. Водночас видання є своєрідною відповіддю на виклики, що нині стоять перед Україною.
Як зауважив заступник очільника МКІП Тарас Шевченко, 300-річчя Григорія Сковороди стало пріоритетом у діяльності міністерства цього року.
"Ми почали готуватися ще у 2021-му з розробки айдентики. Книга, яку презентуємо сьогодні, виграла мистецький конкурс міністерства і є також частиною заходів з відзначення ювілею Сковороди", – сказав він.
Як повідомлялося, що у Києві відбулася презентація книги "Феномен Григорія Сковороди і сковородиністика на позвах часу” за авторством хмельницьких науковців.
Попри повномасштабну російську агресію, яка триває з 24 лютого, Україна відзначила 300-річний ювілей від дня народження видатного філософа Григорія Сковороди. З цієї нагоди відбулися заходи в Києві, інших українських містах, а також в інших країнах. Зокрема, у Вашингтоні відкрили скульптуру до 300-річчя з дня народження Сковороди.