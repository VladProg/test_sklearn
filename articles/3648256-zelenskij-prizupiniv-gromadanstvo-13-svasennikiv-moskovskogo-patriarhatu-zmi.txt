Президент України Володимир Зеленський указом № 898/2022 від 28.12.2022 призупинив громадянства низки священників УПЦ (МП).

Про це повідомляє LB.ua з посиланням на власні джерела, передає Укрінформ.
Зазначається, що цей указ не оприлюднюється офіційно, оскільки містить персональну інформацію. Але ним, за інформацію джерел видання, призупинено громадянство 13 представників УПЦ (МП).
Зокрема, йдеться про митрополита Тульчинського і Брацлавського Іонафана, якому СБУ вручило підозру у держзраді. За наявною інформацією, він є власником російського паспорта. Також — вікарія Тульчинської єпархії, єпископа Ладижинського Сергія, який є до Іонафана дуже близькою людиною, повідомили в LB.ua і пообіцяли згодом опублікувати повний список із 13 осіб.
Також зазначається, що відповідне повідомлення — про втрату громадянства цими особами — отримала й Державна міграційна служба. Згідно з чинними правилами, надалі вони можуть бути депортовані.
Як повідомляв Укрінформ, СБУ проводила обшуки в єпархіях УПЦ (МП) в різних регіонах України. У багатьох виявлені особи з громадянством рф, проросійська література та мільйони готівкою.
В Україні 74% населення підтримують рішення Президента про накладення санкцій на вище духовенство Української православної церкви (московського патріархату).
Фото: ОП