Національне управління з аеронавтики і дослідження космічного простору США (NASA) заявило про успішне завершення 35-го польоту свого марсіанського гелікоптера Ingenuity.

Як передає Укрінформ, про це повідомляє Space.com.
За даними NASA, 1,8-кілограмовий гвинтокрил під час свого останнього польоту у суботу, 3 грудня, зміг піднятися на висоту у 14 метрів над поверхнею Червоної планети, що стало новим рекордом.
Попередній рекорд з висотою у 12 метрів гелікоптер Ingenuity зміг до цього тричі повторити під час своєї місії на Марсі.
Зазначається, що суботній політ став першим для Ingenuity з 22 листопада, і лише другим після великого оновлення програмного забезпечення. Це оновлення, на встановлення якого знадобилося декілька тижнів, надає Ingenuity дві основні нові можливості: уникнення небезпеки під час приземлення та використання цифрових карт висоти для навігації.
Як повідомляв Укрінформ, гелікоптер Ingenuity був доставлений на Червону планету разом з марсоходом Perseverance NASA 18 лютого 2021 року, після майже семи місяців польоту. Свій перший політ Ingenuity здійснив 19 квітня. Вертоліт вартістю 85 млн доларів США став першим літальним апаратом, запущеним на іншій планеті.
Фото: NASA