Федеральний канцлер Німеччини Олаф Шольц погодиться надати Україні танки Leopard за умови постачання Сполученими Штатами танків Abrams.

Як передає Укрінформ, про це повідомляє Süddeutsche Zeitung.
За даними журналістів, таку умову Шольц нібито висунув президенту США Джо Байдену під час телефонної розмови у вівторок. Зазначається, що Байден під час розмови не взяв на себе таких зобов'язань.
Німеччина вже постачає Україні в координації з партнерами «безперервно зброю у великих масштабах - включаючи зенітні системи, такі як Iris-T або Patriot, артилерійські гармати та бойові машини піхоти», сказав Шольц на Всесвітньому економічному форумі в Давосі. За його словами, це частина епохальної зміни в німецькій зовнішній політиці.
Щоб війна закінчилася, "російська агресія має зазнати поразки", підкреслив він.
Нагадаємо: оскільки танки Leopard походить з Німеччини, уряд має затверджувати кожну таку поставку. Компанія-виробник Krauss-Maffei Wegmann виготовила близько 3600 танків Leopard-2 і поставила їх до багатьох країн світу.
Учора Європарламент офіційно закликав Німеччину без подальших зволікань дати ЗСУ танки Leopard.