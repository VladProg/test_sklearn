Комісія Державного агентства з питань кіно затвердила анімаційну стрічку "Мавка. Лісова пісня". Вона вийде у прокат наступного року.

Про це повідомляє пресслужба відомства у Фейсбуці, передає Укрінформ.
"Проєкт створеної за підтримки Держкіно анімаційної стрічки "Мавка. Лісова пісня" фінально прийнято і затверджено комісією Державного агентства України з питань кіно", - йдеться в повідомленні.
Зазначається, що на прем'єру цього мультфільму чекають і в Україні, і в світі. В основі анімаційної стрічки - образи зі слов’янських міфів і легенд. Проєкт створено за мотивами "Лісової пісні" Лесі Українки та адаптовано під жанр сімейної анімації.
"На глядачів чекає якісна українська анімація та сильна емоційна історія, що змусить і сміятися, і плакати, і пишатися», – наголошується в повідомленні.
Своєю чергою творці анімаційного фільму повідомили у Фейсбуці, що його прем’єру, яка мала відбутися 29 грудня, перенесли на наступний рік.
“Ми мали вийти у прокат 29 грудня, та ворог змінив плани усієї країни, зокрема й вітчизняного кінопрокату. Але «Мавка» готова і з нетерпінням чекає на зустріч з глядачами. Вже зовсім скоро повідомимо вам нову дату прем’єри в Україні й світі”, - йдеться в повідомленні.
Як повідомлялося, у грудні 2021 року було презентовано трейлер анімаційної стрічки "Мавка. Лісова пісня".

Мультфільм створено за підтримки Державного агентства України з питань кіно, Міністерства культури та інформаційної політики України, Агентства США з міжнародного розвитку (USAID).