Міністр закордонних справ Латвії Едгарс Рінкевичс, виступаючи на засіданні надзвичайної спеціальної сесії Генеральної Асамблеї ООН з розгляду резолюції на підтримку України, закликав усіх проголосувати за неї.

Про це повідомляє кореспондент Укрінформу.
«Допомога Латвії Україні значно перевищує 1% нашого ВВП. Наша допомога дозволяє запустити процес реконструкції України. На її території ми сприяємо відновленню Чернігівської області», - сказав Рінкевичс.
Від імені Латвії він також закликав створити спеціальний трибунал для розслідування російських злочинів під егідою ООН. Це надало б трибуналу легітимності, законності, дозволило б зробити виключення щодо імунітету, та дозволило б притягнути до відповідальності винних російських діячів. «Керівництво росії має відповідати за заподіяне», - підкреслив глава МЗС Латвії.
При цьому він зазначив, що відповідальність мають нести і російські пропагандисти, які розпалюють війну.
Як повідомляв Укрінформ, наприкінці січня міністр оборони Латвії Інара Мурнієце сказала, що військова допомога її країни Україні досягла 1% від латвійського ВВП, що в абсолютному значенні становить 300 млн євро.
Як повідомлялося, у Нью-Йорку триває засідання надзвичайної спеціальної сесії Генеральної Асамблеї з розгляду резолюції «Принципи Статуту ООН, що лежать в основі всеосяжного, справедливого і тривалого миру в Україні».
Засідання Генасамблеї ООН розпочалося 22 лютого. Проєкт документа представив міністр закордонних справ Дмитро Кулеба.
Сьогодні, 23 лютого загалом заплановано виступи представників близько тридцяти країн.
Увечері очікується голосування за проєкт резолюції, у якій підкреслюється необхідність відновлення миру, що забезпечує суверенітет, незалежність і територіальну цілісність України.