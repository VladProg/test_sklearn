Причини авіакатастрофи у Броварах встановлюються, на місці падіння вертольота працюють слідчо-оперативні групи.

Про це в ефірі телемарафону заявила речниця Національної поліції Мар’яна Рева, передає кореспондент Укрінформу.
«У Броварах сьогодні розбився гелікоптер ДСНС, на борту перебувало 9 осіб, серед них – міністр внутрішніх справ України, перший заступник міністра, а також державний секретар. На місці працюють слідчо-оперативні групи - як Нацполіції, так і ДБР, СБУ», - сказала Рева.
Вона додала, що на місці катастрофи також працюють рятувальники.
Читайте також: Авіакатастрофа у Броварах: 18 загиблих, серед них - керівництво МВС
«Робимо все можливе, щоб якнайшвидше встановити причини цієї жахливої трагедії», - запевнила Рева, зауваживши, що зарано говорити про причини аварії та висувати якісь версії.
Як повідомлялося, у середу в Броварах на Київщині поряд із дитячим садком та житловим будинком упав гелікоптер.
Унаслідок авіакатастрофи загинули міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
Повідомлялося про 18 загиблих, серед яких троє дітей, а також 29 поранених, зокрема 15 дітей. За уточненою інформацією ДСНС - 15 загиблих.