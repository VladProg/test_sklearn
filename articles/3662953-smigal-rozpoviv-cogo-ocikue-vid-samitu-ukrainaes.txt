Насамперед українська влада очікує від саміту Україна-ЄС проміжну позитивну оцінку євроінтеграційних зусиль держави.


Про це Прем‘єр-міністр України Денис Шмигаль заявив на засіданні уряду у вівторок, повідомляє кореспондент Укрінформу.
Шмигаль нагадав, що вже цього тижня відбудуться дві важливі події у сфері європейської інтеграції України: 2 лютого – міжурядові консультації між урядом України та Європейською комісією, 3 лютого - саміт Україна-ЄС у Києві.
"Те, що цей саміт пройде саме в Києві — це потужний сигнал і партнерам, і ворогам. Партнерам — про те, що Європа вірить у перемогу України та сприяє нашому швидкому руху до вступу в ЄС. Ворогам — це сигнал про марність їхніх зусиль внести розбрат у коаліцію підтримки України та зупинити нашу євроатлантичну інтеграцію", – наголосив Прем‘єр-міністр.
Він поінформував, що українська влада насамперед очікує від саміту "проміжної позитивної оцінки євроінтеграційних зусиль".
"Ми хочемо сформувати детальну дорожню карту як максимально швидко й успішно пройти євроінтеграційний шлях — від оцінки роботи, яку ми провели після отримання статусу кандидата, до початку предметних переговорів про вступ України до Європейського Союзу", – уточнив очільник уряду Української держави.
Крім цього, за його словами, на порядку денному саміту Україна-ЄС будуть питання секторальної інтеграції української економіки до європейського простору. Зокрема Шмигаль зауважив, що для України принципово важливо отримати довгостроковий доступ усіх українських товарів до ринку Євросоюзу без квот і мита. "Також ми сподіваємося на прогрес у питанні приєднання України до Єдиної зони платежів у євро (SEPA) та у приєднанні до Єдиного роумінгового простору. У нашій адженді залишається і питання "промислового безвізу", – додав керівник українського уряду.
Шмигаль також розповів, що в межах саміту мають відбутися важливі дискусії щодо фінансової допомоги Україні для швидкої відбудови енергетики, інфраструктури та пошкодженого житла. Прем’єр-міністр підкреслив, що це – пріоритети України на 2023 рік.
Як повідомляв Укрінформ, 23 червня минулого року глави держав та урядів Європейського Союзу ухвалили рішення щодо надання Україні статусу країни-кандидата на входження до ЄС. Цей статус наданий без умов, проте Україна мала виконати деякі рекомендації Єврокомісії.