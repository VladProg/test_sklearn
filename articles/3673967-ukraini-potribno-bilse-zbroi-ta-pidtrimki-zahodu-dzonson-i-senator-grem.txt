Захід повинен надати Україні більше зброї та підтримки для перемоги у цьому році, щоб президент рф володимир путін зазнав остаточної поразки.

Про це йдеться у спільній колонці колишнього прем`єр-міністра Великої Британії Бориса Джонсона та сенатора США Ліндсі Грема для видання The Wall Street Journal, передає Укрінформ.
«Минув рік відтоді, як володимир путін розпочав свою жорстоку і непотрібну війну в Україні. Поки що він зазнав поразки. Йому не вдалося взяти Київ, окупувати Харківщину, залишитися в Херсоні», — йдеться у публікації.
Тим не менш, у путіна залишається можливість досягти чогось, що він міг би назвати перемогою. Тримаючись за деякі завойовані ним території, він показує світові, що кордони можна змінити силою.
На думку Джонсона і Грема, якщо російські війська не будуть витіснені з української території, путін чекатиме свого часу, щоб напасти знову. Він продовжуватиме загрожувати грузинам, молдованам, прибалтам та іншим народам. Якщо він не зазнає повної поразки в Україні, його реваншистські амбіції не будуть зупинені.
«Ми повинні прискорити підтримку Заходу для українців і дати їм те, що їм потрібно для завершення справи. Збройні сили України воювали і воюють, як леви, і заслуга в цьому належить їм. Але немає сумніву, що західне обладнання було безцінним. Історія минулого року полягає в тому, що рано чи пізно ми повинні дати їм те, що їм потрібно — від протитанкових ракет до ракетних установок і танків», — йдеться у публікації.
Джонсон і Грем назвали абсурдним те, що прихильники Заходу продовжують запитувати українців — як вони робили це на Мюнхенській безпековій конференції — «Скільки часу триватиме ця війна?». Відповідь на це питання багато в чому визначається Заходом, зазначили політики.
«Немає жодних причин зволікати з поставкою зброї в Україну. Ця техніка — Abrams, Challengers та танки Leopard — потрібна, щоб змінити ситуацію зараз, а не наступного року… Давайте перейдемо до справи і дамо їм також літаки», — закликали Джонсон і Грем.
За їх словами, українці показали на що здатні. «У них є енергія та мужність, щоб вигнати путіна зі своїх земель, і вони мають неоціненну психологічну перевагу, бо борються за родинне вогнище та дім. З потрібними інструментами, включно з більш далекобійною артилерією, вони можуть пробити наземний міст, відрізати Крим і завдати нищівного удару російським військам», — вважають політики.
На їхню думку, Захід повинен зробити більше, щоб показати народу росії, що він втрачає через погане правління путіна. Потрібно посилити санкції щодо нафти і газу, дати зрозуміти всій військовій машині путіна, а також режиму в кремлі, що вони відповідатимуть за свої злочини, вважають політики.
«Тортури, зґвалтування та невибіркові вбивства, спонсоровані росіянами, не будуть проігноровані. Ми повинні показати їм, що жорна справедливості можуть молоти повільно, але вони мелють дрібно», — наголосили Джонсон і Грем.
Вони також закликали визнати росію державою-спонсором тероризму, а групу вагнера іноземною терористичною організацією.
«Але перш за все ми повинні дати українцям те, що їм потрібно для перемоги цього року. Переконавшись, що Україна переможе, а путін остаточно зазнає поразки, ми робимо найкращу та найбільш фінансово ефективну інвестицію в довгострокову безпеку не лише євроатлантичного регіону, а й усього світу. Українці борються не лише за власну свободу. Вони борються за справу свободи по всьому світу. Ми повинні дати їм те, що їм потрібно. Не наступного місяця чи наступного року, а зараз», — резюмували політики.
Як повідомлялося, раніше експрем’єр-міністр Великої Британії Борис Джонсон закликав США надати Україні всі види озброєнь, яких вона потребує, включно з літаками, танками й далекобійною артилерією.
Фото: Facebook