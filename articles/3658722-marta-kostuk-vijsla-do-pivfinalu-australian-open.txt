Українка Марта Костюк та Олена-Габріела Русе з Румунії пробилися до 1/2 фіналу Відкритого чемпіонату Австралії з тенісу у Мельбурні.

У чвертьфіналі парного розряду змагань українсько-румунський дует за 2,5 години здобув перемогу над посіяним під 4-м номером австралійсько-бельгійським тандемом Сторм Сандерс - Елізе Мертенс - 7:6 (8:6), 2:6, 6:4, передає Укрінформ.
Путівку у фінал Australian Open Костюк та Русе розіграють із чинними чемпіонками Барборою Крейчиковою та Катериною Синяковою з Чехії, які у свою чергу обіграли американку Дезері Кравчик та Демі Схурс із Нідерландів - 6:2, 6:3.
Як повідомлялося, в одиночному розряді Марта Костюк дійшла до третього кола, де поступилася третій «ракетці» світу американці Джесіці Пегулі.
Відкритий чемпіонат Австралії триватиме до 29 січня.
Фото: Getty Images.