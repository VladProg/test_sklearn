Наразі немає механізму виключення росії з ОБСЄ, але Україна разом з партнерами працює над подальшим обмеженням неконструктивної участі рф в організації, і делегація РФ вже практично ізольована.


Про це заявив в інтерв’ю Укрінформу Постійний представник України при міжнародних організаціях у Відні Євгеній Цимбалюк.
"Важливим напрямом нашої роботи також є обмеження впливу росії в ОБСЄ. І зараз вже можна сказати, що російська делегація знаходиться практично в ізоляції – вони лише виголошують свої пропагандистські монологи під час засідань, але їм ніхто не вірить, з ними ніхто не вступає в дискусії та до них ніхто не дослухається. Політична роль російської делегації в ОБСЄ наразі практично ніяка. Єдине, що з огляду на існуючі формати та правила процедури, вони все ще можуть блокувати рішення Організації, які вимагають консенсусу держав-учасниць – і це вони постійно й роблять", - сказав він.
За словами Цимбалюка, російська делегація в ОБСЄ не демонструє ніякого бажання до співпраці чи діалогу, а "несе лише прагнення до посилення власних позицій через організацію, претензію на повернення до "імперської зони особливих інтересів". Водночас ця їхня позиція шантажу протягом останніх 10 місяців "стала очевидною вже практично для всіх в ОБСЄ: ніхто їм не вірить і не ведеться на цю гру".
"Раніше ж було як: москва висувала свою позицію і навіть не намагалася її пояснювати – ось це наша позиція і або приймайте її, або рішення не буде ухвалене. Зараз ультиматуми з боку росії вже не є обов’язковими для врахування. Якщо росіяни займуть неконструктивну позицію, то прийняття рішення може перейти в іншу площину – як це сталося з проведенням конференції з людського виміру у Варшаві", - повідомив очільник української місії в ОБСЄ.
Посол вказав на те, що наразі немає механізму виключення росії чи будь-якої іншої держави з ОБСЄ, однак Україна разом з партнерами намагаються "креативно просуватися шляхом все більшого подальшого обмеження неконструктивної участі росії в ОБСЄ".
"Так, прямо зараз немає механізмів, як можна виключити росію з організації. Ми шукаємо ці механізми. Але ми можемо спрямовувати зусилля на те, щоб ще більше ізолювати рф в ОБСЄ та обмежити її вплив на процеси всередині організації. Так, наприклад, як це відбулося з позбавленням впливу москви на проєктну діяльність ОБСЄ в Україні", - повідомив очільник української місії в ОБСЄ.