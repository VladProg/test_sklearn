Колишній тренер збірної України з футболу закликав не допускати росіян і білорусів до змагань.

Легендарний футболіст та екснаставник збірної України Андрій Шевченко закликав не допускати російських і білоруських атлетів до міжнародних змагань до завершення війни в Україні, про це він написав на своїй сторінці у Фейсбуці, передає Укрінформ.

«Немає ніякого спорту поза політикою. Спортивні змагання рівня Олімпіади – це можливість транслювати будь-яке послання одразу всім людям на землі. І якщо спортсмени з росії чи білорусі виходять на арену з прапорами або без них, для всього світу це послання від Олімпійського комітету однозначно – війна завершена, можна все пробачити і все забути. Але війну не завершено. Вона щодня знищує наші міста, калічить дитинство наших дітей та забирає життя найкращих людей. Світ має пам’ятати про це, світ повинен знати, що боротьба за мир та свободу триває. Я закликаю МОК не допускати російських та білоруських спортсменів до змагань, доки війна в Україні не закінчена, і рішуче засудити російську агресію» - написав Шевченко.
МОК готовий розглянути можливість допуску атлетів з росії та білорусі до міжнародних змагань. При цьому всі бажаючі будуть зобов’язані виступати у нейтральному статусі. Також спортсмени не повинні підтримувати війну росії проти України і пройти обов’язкову перевірку на допінг.


Як повідомляв Укрінформ, НОК України завтра, 3 лютого, проведе конференцію. Під час засідання обговорюватиметься питання можливого бойкоту Україною Олімпійських ігор-2024, на які можуть допустити представників рф та РБ під нейтральним прапором.
Фото: Getty Image