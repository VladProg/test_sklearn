Каліфорнійський стартап ABL Space Systems здійснив перший запуск ракети-носія RS1 з двома супутниками на борту, проте він завершився невдачею через аномалію ракети.

Як передає Укрінформ, про це повідомляє CNN.
“Це не той результат, на який ми сьогодні сподівалися, але той, до якого ми готувалися. Ми оголосимо додаткову інформацію, коли вона буде доступна”, - заявили в компанії.
Зазначається, що ракета-носій з двома супутниками на борту стартувала у середу, 11 січня, о 00.27 за київським часом з космодрому на Алясці. Проте через аномалію на борту вона впала неподалік від узбережжя самого американського штату, що на північному заході США.


Місія мала на меті вивести на орбіту два невеликих супутники для компанії OmniTeq. Компанія підписала угоду про перший запуск ABL у 2021 році, коли вона ще працювала під назвою L2 Aerospace.
За даними Space.com, для ABL Space Systems це був перший офіційний запуск ракети-носія.
Як повідомляв Укрінформ, компанія Virgin Orbit здійснила перший в історії запуск космічного апарату на орбіту з території Великої Британії, однак він закінчився невдачею через аномалію ракети.
Фото: ABL Space Systems