Польсько-українська стрічка "Тато" режисерки Анни Малішевської відкрила 51-й Київський міжнародний кінофестиваль "Молодість".

Про це повідомляє пресслужба кінофестивалю у Фейсбуці, передає Укрінформ.
"Дебютна повнометражна робота Анни познайомить глядачів з Міхалом - водієм вантажівки та батьком-одинаком, змушеним взяти з собою доньку та її найкращу подругу у рейс. Подорож нарешті змусить його перестати втікати від своїх демонів і дозволить зрозуміти, що насправді є найважливішим у його житті", - йдеться в дописі.

Заразом, як повідомляє пресслужба фестивалю, у межах "Скандинавської панорами" відбувся показ картини режисера Ґудмундура Арнара Ґудмудсона "Прекрасні істоти".
Ця історія про хлопця, вихованого матірʼю-ясновидицею, який вирішує прийняти у свою банду аутсайдерів зацькованого невдаху. Залишені напризволяще, хлопчаки пізнають агресію і насилля, але також вчаться відданості й любові.
Як повідомляв Укрінформ, у Києві відбулася презентація 51-го кінофестивалю "Молодість", де організатори анонсували програму та формат фестивалю.