Мустафа Найєм залишає посаду заступника міністра розвитку громад, територій та інфраструктури й очолить Агентство відновлення та розвитку інфраструктури України.

Про це повідомив віцепрем’єр-міністр з відновлення – міністр розвитку громад, територій та інфраструктури Олександр Кубраков у Фейсбуці, передає Укрінформ.
«Головою новоствореного Агентства відновлення призначений Мустафа Найєм. Рішенням уряду він переходить в Агентство з посади заступника міністра і фактично очолить один з найважливіших напрямків роботи», - зазначив віцепрем’єр.
Кубраков наголосив, що ключові задачі, які поставлені перед керівником агентства, - запуск роботи з першими об'єктами відновлення, відпрацювання механізму взаємодії з донорами, а також координація запитів від регіонів щодо пріоритетних проєктів відбудови.
Він додав, що Агентство відновлення продовжує шукати найкращих експертів у галузі будівництва та архітектури, менеджменту, зокрема серед профільних неурядових і громадських організацій.
«Ми розуміємо, що одне з головних питань, яке ставить суспільство, – прозорість та підзвітність процесів відновлення. Можу сказати, що впродовж найближчих двох місяців в системі Агентства має запрацювати антикорупційний офіс у центрі та регіонах», - резюмував Кубраков.
Як повідомлялось, 13 січня Кабінет міністрів реорганізував Державне агентство інфраструктурних проєктів України – приєднав його до Державного агентства автомобільних доріг. Назва нового органу – Державне агентство відновлення та розвитку інфраструктури України.
Фото: Олександр Кубраков, ФБ