Президент Володимир Зеленський привітав керівництво та працівників Державного підприємства обслуговування повітряного руху України (Украерорух) із 30-ю річницею створення.

Вітання опубліковано на сайті глави держави, повідомляє Укрінформ.
Зеленський підкреслив, що український повітряний простір – один із найбільших у Європі. "Протягом усіх років нашої незалежності основним пріоритетом української авіації була і залишається безпека польотів. Саме тому в українському небі немає цивільних літаків. Тимчасово. До нашої перемоги", – додав Президент.
Глава держави зазначив, що Держпідприємство обслуговування повітряного руху – національний провайдер аеронавігаційних послуг та невід’ємна частина критичної інфраструктури України. "Сьогодні ми докладаємо максимальних зусиль, щоб зберегти висококваліфікованих фахівців та підтримати аеронавігаційну галузь України", – наголосив Зеленський.
Він висловив упевненість, що високий професіоналізм та відданість справі працівників підприємства у ці надскладні часи стануть запорукою якнайшвидшого відновлення польотів цивільної авіації у повітряному просторі України.
"Ми повернемо мир у наші оселі, спокій – у наші душі, цивільну авіацію – у наше небо. Бажаю усім вам міцного здоров’я і непохитного духу. Разом ми щодня наближаємо нашу перемогу", – підсумував Президент.
Фото: ОП