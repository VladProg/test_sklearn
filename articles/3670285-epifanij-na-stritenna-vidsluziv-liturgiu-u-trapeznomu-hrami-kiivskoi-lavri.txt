Митрополит Київський і всієї України Епіфаній провів богослужіння з нагоди свята Стрітення у Трапезному храмі Києво-Печерської Лаври.

Про це повідомляє кореспондент Укрінформу.






Епіфаній на Стрітення відслужив літургію у Трапезному храмі Київської лаври / Фото: Володимир Тарасов. Укрінформ


































“Дорогі брати і сестри! Сердечно вітаю вас зі святом Стрітення Господнього. Це свято - єдине з 12 великих свят церковного року, яке за статутом одночасно є Богородичним і Господнім”, - сказав Предстоятель ПЦУ.
У своїй проповіді він закликав провести 24 лютого в молитві за живих та загиблих захисників України, за воїнів та мирних жителів, які постраждали та продовжують страждати від “навали російської імперії зла”.
“Наближається річниця повномасштабного російського вторгнення в Україну, річниця великої війни за волю нашої батьківщини. Як християни, ми маємо цей день зустріти молитвою і постом. Тож благословляю на додачу до наших звичайних молитов 24 лютого в наших монастирях та соборних храмах та всюди, де і в кого буде така можливість, протягом дня звершувати читання Псалтиря з молитвою про наших воїнів, про перемогу правди і справедливий мир для України”, - наголосив Епіфаній.
Християни східного обряду 15 лютого справляють останнє велике свято зими – Стрітення. Воно відзначається на сороковий день після Різдва Христового і встановлене в IV столітті.
Як повідомлялося, предстоятель ПЦУ 7 січня вперше провів богослужіння у Києво-Печерській Лаврі. Воно стало можливим після того, як держава повернула у свою власність Свято-Успенський собор і Трапезну церкву.