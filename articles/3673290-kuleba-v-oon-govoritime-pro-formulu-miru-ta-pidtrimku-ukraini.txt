Міністр закордонних справ України Дмитро Кулеба візьме участь у заходах в ООН до річниці повномасштабного вторгнення рф, де говоритиме про Формулу миру Президента Зеленського та підтримку України.

Про це повідомляє кореспондент Укрінформу в Гаазі.
“Я буду говорити з партнерами про Формулу миру Президента Володимира Зеленського - це наша ключова зовнішньо політична ініціатива в частині припинення війни та врегулювання її наслідків. Безумовно, буде багато двосторонніх зустрічей присвячених питанням пришвидшення постачання зброї, початку тренування українських пілотів, питання про авіацію, дуже багато всього про що потрібно говорити та безумовно можливість Генасамблеї ООН – це можливість безпосередніх контактів з країнами так званого Глобального Півдня. Будемо просувати нашу позицію, мобілізувати їхню підтримку”, - сказав він Укрінформу.
А також розповів, що під час візиту в Гаагу під час зустрічі з міністром закордонних справ Нідерландів Вопке Гукстрою обмінялися думками з приводу ключових сигналів на Генасамблеї.
“В нас будуть три ключові теми: ми будемо просувати тему притягнення росіян до відповідальності за вчинені злочини, в тому числі щодо створення трибуналу стосовно агресії та виплати компенсацій”, - сказав він.
Як повідомляв Укрінформ, у Нью-Йорку у штаб-квартирі ООН цього тижня відбудеться низка заходів, пов’язаних з річницею російської війни проти України, у яких візьме участь міністр закордонних справ України Дмитро Кулеба.
Міністр виступить 22 лютого на заході високого рівня “Грубі порушення прав людини, спричинені агресією проти України”, організованому українською стороною спільно з більш як сорока країнами-партнерами.
Цього ж дня о 15:00 (22:00 за Києвом) розпочнеться засідання надзвичайної спеціальної сесії Генеральної Асамблеї з розгляду резолюції “Принципи Статуту ООН, що лежать в основі всеосяжного, справедливого і тривалого миру в Україні”. Дебати триватимуть два дні, до 23 лютого й завершаться голосуванням за резолюцію, у якій підкреслюється необхідність відновлення миру, що забезпечує суверенітет, незалежність і територіальну цілісність України. На засіданні Генасамблеї очікується виступ Кулеби.
24 лютого о 10:00 – 13:00 (17:00 – 20:00 за Києвом) за участю міністрів закордонних справ багатьох країн світу, зокрема й України, у Раді Безпеки ООН відбудуться відкриті дебати, присвячені річниці початку широкомасштабної російської війни.