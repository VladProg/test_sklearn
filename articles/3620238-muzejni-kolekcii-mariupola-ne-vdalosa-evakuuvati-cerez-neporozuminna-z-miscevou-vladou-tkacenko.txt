Колекції з маріупольських музеїв не вдалося врятувати через відсутність механізму превентивної евакуації та непорозуміння з місцевою владою.

Про це повідомив міністр культури та інформаційної політики Олександр Ткаченко інтерв'ю Українській правді, передає Укрінформ.

"Наразі ці пограбування (музейних колекцій - ред.) сталися в тих містах, куди окупанти потрапили в перший чи другий дні, так би мовити, після початку війни. Коли вивозити фізично вже було неможливо, а у нас механізму превентивної евакуації не існувало. Ті спроби, які я намагався робити 23 числа щодо Маріуполя, і це теж частина питання, наткнулися на непорозуміння місцевої влади, які сказали, що не потрібно сіяти паніку", - сказав міністр.

Він не виключив, що Україна втратила колекцію маріупольського музею Куїнджі, однак перевірити це наразі неможливо.

Як повідомлялося, з Маріуполя російські загарбники повністю вивезли всі цінні експонати з Музею краєзнавства та Художнього музею ім. Куїнджі. Зокрема, вивезені оригінали картин Архипа Куїнджі та Івана Айвазовського.