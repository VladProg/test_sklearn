Корпорація Microsoft планує скоротити тисячі робочих місць, а деякі посади скасувати.

Про це повідомляє Reuters, передає Укрінформ.
Очікується, що Microsoft скоротить близько 11 тисяч працівників, що становить 5% штату компанії. Компанія планує скоротити робочі місця у низці інженерних підрозділів та рекрутинговому підрозділі.
Анонсовані звільнення пов’язані з уповільненням попиту на цифрові послуги та погіршенням глобальних економічних перспектив.
«З погляду загальної картини, чергова хвиля звільнень у Microsoft засвідчує, що ситуація в цифровому секторі не покращується, а, ймовірно, погіршується», — заявив аналітик Morningstar Ден Романофф.
Згідно з наявними даними, станом на 30 червня 2022 року у компанії налічувалися 221 тисяча штатних співробітників, у тому числі 122 тисячі у США.
Як повідомлялося, раніше масові скорочення персоналу відбулися в Amazon, Meta, Twitter, Microsoft, Salesforce та інших технологічних гігантах.