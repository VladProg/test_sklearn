Військові лікарі провели унікальну операцію з видалення гранати ВОГ, яка не розірвалася в тілі військовослужбовця.

Як передає Укрінформ, про це в Телеграмі повідомила заступниця міністра оборони Ганна Маляр.
«Військові лікарі провели операцію з видалення гранати ВОГ, яка не розірвалася, з тіла військовослужбовця. Її було видалено у присутності двох саперів, які страхували безпеку медичного персоналу», - повідомила Маляр.

Як зазначається, операція проводилася одним з найдосвідченіших хірургів ЗСУ - Андрієм Вербою без електрокоагуляції, оскільки граната могла детонувати у будь-який момент.
Оперативне втручання пройшло успішно, а пораненого військовослужбовця було відправлено на подальшу реабілітацію та відновлення, зазначила Маляр.
Як повідомляв Укрінформ, у Національному інституті серцево-судинної хірургії імені Миколи Амосова відкрили відділення воєнної кардіохірургії, де надають високоспеціалізовану медичну допомогу військовослужбовцям з бойовими травмами серця, пораненнями грудної клітки і серця.
Фото: Ганна Маляр, Telegram