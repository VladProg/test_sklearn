До Верховної Ради офіційно надійшли заяви Наталії Королевської та Юрія Солода, обраних від забороненої політичної партії "Опозиційна платформа – За життя", на складання повноважень народних депутатів.

Про це Голова ВР Руслан Стефанчук повідомив у Фейсбуці, передає Укрінформ.

"Королевська Н.Ю. Солод Ю.В. Заяви на складання повноважень народного депутата України до Верховної Ради України надійшли. Офіційно", – зазначив Стефанчук, опублікувавши фотографії відповідних заяв.
Він підкреслив, що позбавлення мандатів відбудеться у законний спосіб, згідно з Конституцією України.
"Очікуємо на заяви інших втікачів", – наголосив Голова ВР.
Як повідомлялося, раніше Верховна Рада достроково припинила депутатські повноваження Ігоря Абрамовича, Іллі Киви, Юлії Льовочкіної, обраних від забороненої політичної партії "Опозиційна платформа – За життя". Вони написали заяви про складання мандатів. Також у ЗМІ інформувалося, що заяви про складання мандатів написали депутати від "ОПЗЖ" Наталія Королевська, Юрій Солод, Олег Волошин – наразі рішення щодо них не ухвалено парламентом.
Водночас Верховна Рада припинила повноваження народних депутатів від "Опозиційної платформи – За життя" Віктора Медведчука та Тараса Козака, яких попередньо було позбавлено громадянства України.