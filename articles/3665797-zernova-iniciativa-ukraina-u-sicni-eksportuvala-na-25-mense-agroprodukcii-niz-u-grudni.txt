Через дії російської сторони, яка блокує інспекції суден в Босфорі, у січні світ отримав на 25% менше української агропродукції, ніж в грудні.

Як передає Укрінформ, про це Міністерство інфраструктури України повідомляє у Фейсбуці.

За інформацією Мінінфраструктури, у межах “зернової ініціативи” в січні світ отримав на чверть менше української агропродукції, ніж в грудні. З портів Великої Одеси до країн Африки, Азії та Європи 77 суден експортували три мільйони тонн агропродукції.
“Це на 25% менше обсягів грудня. У грудні Україна відправила 94 судна з 3,7 мільйона тонн агропродукції. Окрім цього, переважна більшість країн отримує українську агропродукцію з величезними затримками в часі через простої суден у Босфорі”. - ідеться в повідомленні.
Зберігається тенденція щомісячного зниження обсягів експорту агропродукції через порти “Одеса”, “Південний”, “Чорноморськ”. За шість місяців роботи “зернового коридору” світ отримав 19,7 мільйона тонн продовольства, а мав отримати понад 30 мільйонів тонн за умови стабільного функціонування коридору.
Єдина перешкода для доступу української агропродукції на світові ринки - це дії російської сторони в Спільному координаційному центрі (СКЦ), яка всіма доступними шляхами і під вигаданими приводами блокує інспекції суден в Босфорі та реєстрацію нових суден до ініціативи.
В Мінінфраструктури наголошують, що зберігається критично низький показник виходу суден із портів - 2,5 судна на добу. В січні порти працювали лише на 30-40% через дефіцит флоту під завантаження. У Босфорі три судна на добу проходять інспекцію і отримують дозвіл рухатися в українські порти за продовольством при запропонованих дев`яти.
Щодня СКЦ планує проведення по 10 інспекцій на добу, але російські інспектори завершують вдало лише половину з них. Так, в січні було проведено 204 інспекції, з яких успішними були 173. Ще 31 перевірка не була завершена через передчасне та самовільне закінчення робочого дня інспекторами росії о 15 год. 30 хв (регламентовано роботу до 17.30) або через претензії інспекторів російської федерації до суднових документів, які не мають перевірятися СКЦ.
Гальмується і реєстрація суден для участі в ініціативі. При заявлених понад 80 суднах представники країни-агресора без пояснення причин реєструють 2-3 судна на добу. Станом на 4 лютого 120 суден очікують інспекції в територіальних водах Туреччини (98 - на вхід в порти під завантаження, 22 - з агропродукцією на вихід). Більшість з них очікує по кілька тижнів.
“Це цілеспрямована дестабілізація ситуації з метою обмежити доступ українського продовольства на світові ринки через уповільнення руху суден з/до українських портів. Україна неодноразово звертала увагу партнерів на неприпустимість блокування вільного судноплавства країною-агресором та насадження несправедливої продовольчої політики”, - ідеться в повідомленні.
Як повідомляв Укрінформ, у Стамбулі 17 листопада 2022 року Україна, Організація Об‘єднаних Націй і Туреччина домовились про продовження "Ініціативи з безпечного транспортування агропродукції через Чорне море" ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня.