У Міністерстві з питань реінтеграції тимчасово окупованих територій повідомили, яку грошову допомогу від держави можуть отримати ті, хто був чи досі перебуває в полоні.

Як передає Укрінформ, відповідні розʼяснення розміщено на сайті Мінреінтеграції.


«Особам, стосовно яких установлено факт позбавлення свободи внаслідок збройної агресії проти України, може бути надана щорічна й одноразова державна грошова допомога», - ідеться в повідомленні.


Зокрема, на час перебування в місцях несвободи передбачена фінансова підтримка у розмірі 100 тис. грн щорічно. Оформити цю допомогу можуть члени сімей полонених.


Після звільнення з полону зазначені особи мають право на одноразову виплату від держави 100 тис. грн.


Щоб отримати держдопомогу, необхідно звернутися до Мінреінтеграції. Приклад заяви та перелік необхідних документів - за посиланням.


«Зазначимо, що факт позбавлення особи свободи внаслідок збройної агресії проти України встановлює відповідна Комісія при Мінреінтеграції», - нагадуємо у міністерстві.


Як повідомляв Укрінформ, з російського полону за минулий рік вдалося визволити 1596 осіб - як військових, так і цивільних.