В Україні досі залишається не зібраним суттєвий обсяг врожаю кукурудзи, якість зерна якої буде гірша.

Про це сказав міністр аграрної політики та продовольства України Микола Сольський під час брифінгу у Медіацентрі Україна — Укрінформ.
"Якість, порівняно з минулим роком, який був хорошим у плані якості, буде суттєво гірша. Про те на скільки, можна буде говорити в кінці лютого, тому що суттєвий ще об'єм кукурудзи в полях", - розповів він.
Сольський додав, що станом на початок зими третина урожаю кукурудзи в Україні залишалась не зібраною, наразі цей показники є удвічі меншим.
За його словами, українські аграрії знають способи, як максимально зберегти якість врожаю, проте все одно вона знижується щодня. Очільник Мінагрополітики пояснив, що якість залежить як від перепадів температури та вологості на полі, так і від гібриду кукурудзи.
Як повідомляв Укрінформ, в Україні станом на 12 січня 2023 року було зібрано 23,5 млн т кукурудзи на зерно при врожайності 65,7 ц/га зі 3,6 млн га (85% від загальної площі посівів).