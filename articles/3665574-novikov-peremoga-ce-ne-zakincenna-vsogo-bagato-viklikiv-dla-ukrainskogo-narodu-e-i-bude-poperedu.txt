Найсильніша людина світу вступив до спецпідрозділу ТОР поліції України.

Стронгмен Олексій Новіков розповів як для нього розпочалася повномасштабна війна росії проти України, повідомляє «Коло Спорту», передає Укрінформ.
«22 лютого 2022 року я виїхав в Польщу на подачу візи, щоб другого березня поїхати на змагання в Америку й піднімати там прапор України. Почалася війна. Я в Польщі. Мені всі кажуть: "Війна", а я не розумію, як це взагалі можливо. Хотів спершу їхати додому — захищати. Але мене зупинили і сказали, що я повинен бути там, де я працюю, де в мене найкраще це виходить. І це слушне рішення. Я все ж таки поїхав на Arnold Strongman Classic і там максимально говорив про Україну. Декілька сніданків провели з Арнольдом Шварценеггером — спілкувалися на головні теми, які мені тоді військові казали, і я з ним проговорив основні меседжі. Арнольд виділив 80 тисяч доларів для України. Всі виграні гроші з того змагання я також направив військовим», - сказав Новіков.
Олексій також розповів про підготовку до Чемпіонату Європи, де здобув перемогу.
«Я не готувався. Я вступив до спецпідрозділу ТОР поліції, і тренувався як військовий. Тут мені дзвонять і кажуть, що є змагання. А в списках був російський спортсмен Євгеній Марков. Я сказав, що якщо його приберуть, то я поїду. За три дні вони його прибрали. Я поїхав і виграв це змагання. Звідки та сила береться, коли не готуєшся і місяць нічого важкого в руки не береш?», - додав Олексій.
Новіков також уявив якою буде Україна після перемоги.
«Україна буде цікавою. Але перемога — це не закінчення всього, тому що багато ще викликів для українського народу є і буде попереду. Головне — не расслабитися дуже сильно, тримати руку на пульсі нашої влади. Перше, що зроблю, коли дізнаюсь про нашу перемогу? Заплачу. Обійму всіх, хто є поряд, зателефоную всім близьким» - додав Новіков.
Як повідомляв Укрінформ, у 2022 році український стронгмен Олексій Новіков встановив новий світовий рекорд, підкоривши вагу у 549 кілограмів.
Фото: Getty Image