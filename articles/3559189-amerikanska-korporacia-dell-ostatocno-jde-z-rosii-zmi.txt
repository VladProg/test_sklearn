Американська корпорація Dell, один із найбільших виробників комп’ютерної техніки та серверів у світі, остаточно йде з ринку росії і звільняє увесь штат працівників.

Як передає Укрінформ, про це повідомляє The Insider із посиланням на свої джерела.
У російському представництві Dell, пише видання, працювало близько 50 осіб. При звільненні їм виплатять до восьми окладів, безкоштовно передадуть оргтехніку, на якій вони працювали, та залишать добровільне медичне страхування на на сім’ю до кінця поточного року.
Компанія скоротить усіх продавців, відділ маркетингу та технічних фахівців. Останнім днем ​​їхньої роботи буде 30 серпня.
Як повідомлялося, із 26 лютого корпорація Dell припинила роботу в росії та Україні через війну. У 2021 році частка Dell у постачанні серверів до росії склала 21%.
Після початку війни в Україні з росії пішли сотні іноземних компаній, серед яких Microsoft, Netflix, McDonald's, Johnson & Johnson, H&M та інші.