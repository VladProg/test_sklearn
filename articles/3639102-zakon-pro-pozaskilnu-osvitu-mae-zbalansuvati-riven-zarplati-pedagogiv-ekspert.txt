Нині існує розрив між зарплатою у працівників різних галузей освіти, тому новий закон про позашкільну освіту має збалансувати його.

Про це в коментарі кореспонденту Укрінформу сказав головний консультант секретаріату Комітету Верховної Ради з питань освіти, науки та інновацій Євген Красняков.
Він зазначив, що законопроєкт про позашкільну освіту було прийнято за основу ще до початку повномасштабного вторгнення. Зараз документ чекає наступного розгляду після внесення поправок.
“Перше — термінологія приводиться у відповідність до базового закону про освіту. Друге — вносяться уточнення відповідно до сертифікації, ліцензування, права і обов’язки педагогічних працівників. Вносяться зміни до форм організації роботи позашкільних навчальних закладів. Там 445 поправок. Моє бачення зараз — більшість з них сугубо технічні. Велике питання буде — це розширення прав педагогічних працівників, зокрема оплати праці. Ми знаємо, що сьогодні є розрив у заробітній платі в системах освіти. І думаю, що цей закон треба приймати. Але трошки треба більш виважено підійти і завершити цю роботу, коли закінчиться війна. Я думаю, що ця робота буде зроблена швидко, він буде чекати своєї черги”, - сказав Красняков.
Він додав, що після ухвалення закону відкриється шлях до внесення змін з урахуванням сучасних реалій.
“Усі 445 поправок були внесені ще до початку бойових дій. Сьогоднішні реалії такі, що якісь зміни треба вносити з урахуванням того, що відбувається. В регламенті є така норма, що його можна прийняти у другому читанні і направити на повторне друге читання. Тоді відкривається шлюз для внесення поправок”, - пояснив експерт.
Як повідомлялося, Верховна Рада 25 січня 2022 року ухвалила в першому читані законопроєкт щодо удосконалення функціонування системи позашкільної освіти, підвищення її якості, а також розширення доступу до неї.