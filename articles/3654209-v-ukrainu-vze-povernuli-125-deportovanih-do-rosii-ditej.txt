В Україну вдалося повернути 125 дітей, що були незаконно депортовані до рф із тимчасово окупованих російською армією територій. Загалом росія викрала майже 14 тисяч українських дітей.

Про це повідомила радник-Уповноважена Президента України з прав дитини та дитячої реабілітації Дар’я Герасимчук під час відкриття проєкту Ukraine is You в рамках Всесвітнього економічного форуму в Давосі, передає Укрінформ.
«Нам вдалося ідентифікувати та верифікувати дані щонайменше 13 899 дітей, які були викрадені та депортовані російською армією, і, на жаль, можемо сказати, що лише 125 дітей нам вдалось повернути назад додому. Здається, що це зовсім мало, але за кожною одиничкою стоїть доля української дитини, такої важливої дитини», - сказала Герасимчук.
Вона зазначила, що від початку повномасштабного вторгнення війська рф вбили в Україні 456 дітей. «Але поки йшла наша презентація, ми дізналися, що з-під завалів в Дніпрі витягли ще одну дитину, яку вбили рашисти», - додала Герасимчук.
За її словами, наразі відомо про 897 дітей, які дістали поранення внаслідок повномасштабного вторгнення рф в Україну.
«Навіть якщо фізичне тіло не постраждало від бомбардувань рф, в кожну українську дитину влучила війна. Понад 7,5 млн українських дітей, які проживали на території нашої країни до початку повномасштабного вторгнення рф в Україну постраждали», - сказала радник-Уповноважена Президента України.
Як повідомляв Укрінформ, Всесвітній економічний форум у Давосі триватиме до 20 січня. Участь у цьогорічному форумі під гаслом «Співпраця у фрагментованому світі» братиме рекордна кількість глав держав та урядів – 52. Загалом очікується понад 2700 представників зі 130 країн. Україну представлятиме делегація високого рівня. На сайті ВЕФ анонсовані виступи, зокрема, керівника Офісу Президента Андрія Єрмака (19 січня), першого віцепрем'єр-міністра – міністра економіки Юлії Свириденко (17-18 січня), голови НАК «Нафтогаз України» Олексія Чернишова (17 січня).
Президент Володимир Зеленський братиме участь у Всесвітньому економічному форумі в Давосі дистанційно.
Проєкт Ukraine is You організований Фондом Віктора Пінчука та PinchukArtCentre у співпраці з Офісом президента України.
В основі проєкту – демонстрація на великих екранах кадрів із нещодавно звільненого Херсона. В експозиції також представлений фільм, змонтований з тисяч фотографій та свідчень очевидців російських воєнних злочинів в Україні, а також зокрема інформативні карти та статистичні дані.