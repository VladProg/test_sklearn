Видавництво Старого Лева перевидасть книгу вбитого росіянами харківського поета Володимира Вакуленка «Татусева книга».

Як передає Укрінформ, про це видавництво повідомило у Фейсбуці.
«До останнього моменту я трималася за нитку надії, що Володя живий. Ми давно хотіли перевидати його «Татусеву книгу», але сподівалися, що Володя живий і сам підпише договір на перевидання. Сьогодні я розмовляла по телефону з його мамою, Оленою Григорівною, і ми домовилися, що книжка якомога швидше піде до друку. Ми хочемо хоч у такий спосіб підтримати родину Вакуленків і перш за все Віталіка, в якого не залишилося тата, який любив його понад усе, але залишаться татові вірші, присвячені йому», - зазначила письменниця і головна редакторка видавництва Мар’яна Савка.
Весь прибуток від майбутнього видання передадуть родині, батькам Володимира Вакуленка та його сину Віталику.
«Татусева книга» вперше була видана у 2014. Книгу проілюструвала Наталка Гайда.
Як повідомляв Укрінформ, 28 листопада стало відомо, що результати ДНК-експертизи підтвердили, що письменника Володимира Вакуленка вбили російські загарбники. Його тіло було в масовому похованні під Ізюмом під номером 319. За інформацією поліції, Володимира Вакуленка загарбники вбили з пістолета Макарова, експерти вилучили з тіла загиблого дві кулі.
У квітні цього року слідчими поліції за матеріалами ЗМІ було зареєстровано провадження за ч. 1 ст. 146-1 Кримінального кодексу України за фактом незаконного позбавлення волі письменника під час окупації ворогом Ізюмського району.
Володимир Вакуленко – письменник, громадський діяч, волонтер. Упорядник і співупорядник кількох друкованих проєктів, організатор та учасник численних літературних акцій і фестивалів. Лауреат міжнародної літературної премії імені Олеся Ульяненка, лауреат Всеукраїнського конкурсу імені Леся Мартовича, лауреат міжнародного конкурсу «Коронація слова», нагороджений відзнакою «Срібний тризуб» до 20-ліття Незалежності України за літературні досягнення.
Фото: Фейсбук Iryna Novitska