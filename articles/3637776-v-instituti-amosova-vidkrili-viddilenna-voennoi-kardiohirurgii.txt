У Національному інституті серцево-судинної хірургії імені Миколи Амосова відкрили відділення воєнної кардіохірургії, де надають високоспеціалізовану медичну допомогу військовослужбовцям з бойовими травмами серця, пораненнями грудної клітки і серця.

Про це Укрінформу повідомили у пресслужбі інституту.
Як зазначається у повідомленні, цей напрям розвивають в інституті Амосова з 2014 року, коли розпочалася агресія рф на сході України. Вже тоді фахівці інституту отримали значний досвід в організації надання медичної допомоги пораненим, а інститут швидко інтегрувався у військову медицину.

"Спільно з військовими медиками видали "Атлас бойової хірургічної травми (досвід АТО/ООС)" та "Бойова травма серця, грудної аорти та магістральних судин кінцівок". Також розробили показання щодо евакуації пораненого безпосередньо до кардіохірургічного стаціонару, показання до видалення стороннього тіла після проникаючого вогнепального поранення грудної клітки та рекомендації щодо ведення пацієнта, коли уламок лишається у серці", – йдеться у повідомленні.
Крім того, як зазначається, в інституті Амосова активно впроваджують нові методики допомоги пацієнтам з тяжкими мінно-вибуховими пораненнями, що розроблені спільно з військовими медиками. Зокрема, вилучення за допомогою магнітів металевих уламків з серця тощо.

Загалом з червня 2014 року до початку грудня цього року в інституті Амосова пролікували 597 учасників російсько-української війни, які мали патологію серця та магістральних судин. З них – 40 з бойовою травмою серця та судин. Пацієнтам було виконано 426 інтервенцій.
За словами директора Національного інституту серцево-судинної хірургії ім. Амосова академіка Василя Лазоришинця, у структурі поранень грудної клітки перикард, серце та великі судини ушкоджуються у 10-15%.
"Найбільша загроза життю виникає внаслідок мінно-вибухових і кульових поранень у серце, догоспітальна летальність при проникаючих пораненнях серця сягає 55-94%. До бойової травми серця належать також закриті ушкодження серця і магістральних судин або міграція уламків у серцеві порожнини", – уточнив він.
За словами Лазоришинця, повномасштабна війна рф проти України змусила перейти систему охорони здоров’я на "воєнні" рейки. У медичних закладах були сформовані багатопрофільні мультидисциплінарні колективи, об'єднання академічних, військових, муніципальних закладів та закладів системи МОЗ у єдиний медичний простір.
"Від початку повномасштабної російської агресії і наш інститут став, фактично, багатопрофільним військовим госпіталем. Через десятиліття ми несемо місію, визначену засновником нашого інституту. Під час Другої світової війни Микола Амосов був військовим хірургом у польовому пересувному госпіталі. З 1941 по 1945 рік лише п’ять хірургів госпіталю прооперували понад 50 тис. поранених", – наголосив він.
Фото надані пресслужбою інституту