У Повітряних силах Збройних сил України заперечили свою причетність до телеграм-каналів, які заявляють про початок «офіційного» інформування щодо руху повітряних цілей і роботи сил протиповітряної оборони.


Як передає Укрінформ, про це командування Повітряних сил ЗСУ повідомило в Телеграмі.
«Повітряні сили Збройних сил України не ведуть жодних телеграм-каналів, де відображається повітряна обстановка, рух ворожих повітряних цілей, робота ППО і т.д», – зазначили в командуванні.
Військові звертаються до адміністраторів сторінок у соціальних мережах з проханням не використовувати у своєму інформуванні офіційну символіку Повітряних сил чи фото офіційних осіб для просування інформаційних платформ.
Як повідомляв Укрінформ, раніше Головне управління розвідки Міністерства оборони України попередило, що найближчим часом очікується комплексне та масштабне вкидання ворогом фейкових новин, яке здійснюватиметься із залученням усього спектру сучасних інформаційних засобів.