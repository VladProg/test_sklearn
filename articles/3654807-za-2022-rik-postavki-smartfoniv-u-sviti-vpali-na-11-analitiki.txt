Обсяг світового ринку смартфонів у четвертому кварталі 2022 року впав на 17% порівняно з аналогічним періодом минулого року.

Про це повідомляє Укрінформ із посиланням на звіт аналітичної компанії ринку технологій Canalys.
За оцінками компанії, за весь 2022 рік поставки впали на 11% - до менше ніж 1,2 мільярда одиниць, що свідчить про надзвичайно складний рік для всіх постачальників.
Лідирує на ринку найбільших постачальників американська компанія Apple із часткою близько 25% за підсумками останньої чверті 2022-го. На другому місці – південнокорейська компанія Samsung (20%), водночас компанія була найбільшим постачальником смартфонів за весь рік. Третє місце зберегла китайська Xiaomi, попри те, що її частка впала до 11% у четвертому кварталі. До пʼятірки увійшли також китайські компанії OPPO і vivo, зайнявши 10% і 8% ринку відповідно.
«Постачальники смартфонів боролися в складних макроекономічних умовах протягом 2022 року. Четвертий квартал знаменує собою найгірші річні показники та показники четвертого кварталу за десятиліття», — сказав аналітик Canalys Рунар Бйорховде.
У Canalys вважають, що у 2023 році постачальники смартфонів поводитимуться обережно, прагнучи захистити як свої ринкові позиції, так і прибутковість бізнесу. За підсумками 2023 року ринок смартфонів може або трохи вирости, або залишитися на поточному рівні. Інфляційний тиск поступово слабшатиме, але інші негативні явища в економіці збережуться. Більшою мірою вони впливатимуть на ринки з високою часткою смартфонів середнього та верхнього цінового рівня, такі як Західна Європа та Північна Америка.
Водночас у другому півріччі попит відновлюватиметься в Китаї та країнах Південно-Східної Азії, що спровоковано відкладеною дією стимулюючих заходів державної підтримки, а також зростанням туристичного потоку в КНР.

Canalys Newsroom - Global smartphone market shrinks 17% in Q4, to end 2022 with under 1.2 billion shipments