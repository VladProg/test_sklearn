Суд призначив покарання у вигляді 15 років ув’язнення жителю міста Шахтарськ, який у складі незаконного збройного формування «днр» брав участь у бойових діях проти Збройних сил України на території Запорізької області.

Як передає Укрінформ, про це Офіс генерального прокурора повідомляє в Телеграмі.
«За публічного обвинувачення Запорізької обласної прокуратури вироком суду бойовика так званої «днр» визнано винним у державній зраді (ч. 2 ст. 111 Кримінального кодексу України). Його засуджено до 15 років позбавлення волі з конфіскацією всього належного майна», – ідеться в повідомленні.
Прокурори в суді довели, що в лютому 2022 року, перебуваючи на тимчасово окупованій території Донецької області, чоловік добровільно перейшов на бік ворога та вступив до лав незаконного збройного формування, підконтрольного «днр».
Доведено, що на посадах стрілка та командира окремих підрозділів засуджений виконував злочинні накази військового керівництва росії, зокрема здійснював оборону визначених бойових позицій, чергував та забезпечував контрольно-пропускні функції на блокпостах.
Зловмисник брав участь у бойових діях проти ЗСУ в Пологівському районі Запорізької області. У серпні 2022 року в ході бойових дій поблизу села Приютне був взятий у полон українськими військовими.
Як повідомляв Укрінформ, раніше до 15 років позбавлення волі заочно засудили жителя міста Лисичанськ Луганської області, який у 2014 році приєднався до терористичної організації «лнр». У складі незаконних збройних формувань бойовик, зокрема, проводив підготовку снайперів і курував виходи диверсійно-розвідувальних груп на підконтрольну Україні територію.