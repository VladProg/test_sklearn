Італія надає Україні всебічну підтримку, від гуманітарної до передачі озброєнь, і намагається вирівняти позиції України для можливих переговорів.

Про це заявила прем’єр-міністр Італії Джорджія Мелоні на спільній пресконференції з канцлером ФРН Олафом Шольцом після переговорів у Берліні 3 лютого, повідомляє кореспондент Укрінформу.
«Щодо підтримки України, я думаю, позиція Італії не просто була і є дуже чіткою, наш уряд використовує всі можливості для того, щоби допомогти на всіх рівнях», - сказала прем’єрка.
Вона зауважила, що Рим проводить постійні консультації щодо цього з партнерами, зокрема з Францією стосовно засобів ППО.
«Ми надаємо важливу допомогу. Ми там, де наша присутність потрібна», - підкреслила політик.
Водночас вона зазначила, що її країна докладає зусиль для створення умов для діалогу. Вона не згодна з тими, хто каже, що підтримка України затягує війну.
«Це не так. Якщо ми не будемо підтримувати Україну, ми не отримаємо миру, натомість ми матимем інвазію. Дипломатія має користь тоді, коли сили (противників) є порівняними. Отже, підтримка України – єдиний шлях посадити сторони за стіл переговорів», - підкреслила Мелоні.
Вона переконана, що треба інтенсифікувати зусилля для досягнення справедливого миру. Але для того, щоби досягти миру, треба дати Україні можливість для самозахисту.
Глава італійського уряду також наголосила на важливості рішучості та єдності союзників у підтримці України.
Шольц своєю чергою назвав співпрацю з Італією щодо надання допомоги Україні, зокрема, військової, «дуже інтенсивною» і такою, що буде надалі розвиватися й до того ж «з великою швидкістю».
Коментуючи надання урядом ФРН дозволу на передачу Україні танків Leopard 1 із запасів промисловості, канцлер зауважив, що насамперед треба подивитися на можливості, що практично може бути поставлено та в які строки.
Як повідомлялося, федеральний уряд в п’ятницю заявив, що дозволить підприємствам ВПК Німеччини передати Україні танки Leopard 1 з власних запасів. Може йтися про кілька десятків машин.