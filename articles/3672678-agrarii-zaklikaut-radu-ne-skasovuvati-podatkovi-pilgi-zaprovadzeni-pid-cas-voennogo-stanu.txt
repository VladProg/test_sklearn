Асоціація “Український клуб аграрного бізнесу” звернулася до голови Верховної Ради України Руслана Стефанчука з проханням не підтримувати проєкт закону №8401, який передбачає скасування низки податкових пільг, запроваджені під час воєнного стану.

Як передає Укрінформ, про це повідомляє пресслужба УКАБ.
Зазначається, що відповідно до норм законопроєкту «Про внесення змін до Податкового кодексу України та інших законів України щодо особливостей оподаткування у період дії воєнного стану» деякі пільги для бізнесу, запроваджені під час воєнного стану, припинять свою дію 1 липня 2023 року.
Зокрема, буде припинена дія норми, яка дає можливість ФОПам та юридичним особам бути платниками єдиного податку ІІІ групи та сплачувати 2% ставку від суми доходу. Також, не діятиме норма, відповідно до якої ФОПи платники єдиного податку І та ІІ груп мають можливість не сплачувати єдиний податок.
Крім цього, документ передбачає відновлення документальних перевірок та скасовує зупинку перебігу строків у податкових взаємовідносинах.
З 1 липня почнуть діяти штрафні санкції за порушення податкового законодавства та за порушення правильності нарахування, обчислення та сплати єдиного внеску на загальнообов’язкове державне соціальне страхування.
В УКАБ наголошують, що українські сільгоспвиробники досі гостро потребують податкових пільг, запроваджених державою, оскільки на території України тривають воєнні дії, а вітчизняний аграрний сектор продовжує нести збитки, які вже сягають 34,25 млрд доларів США.
Разом з цим, скасування податкових пільг, які було запроваджено під час воєнного стану, може призвести до суттєвого зменшення можливостей підприємств продовжувати вести свою господарську діяльність.
Як повідомляв Укрінформ, Кабінет Міністрів України на засіданні 27 січня 2023 року підтримав законопроєкт «Про внесення змін до Податкового кодексу України та інших законів України щодо особливостей оподаткування у період дії воєнного стану», який з 1 липня 2023 року скасовує низку податкових пільг та відновлює документальні перевірки бізнесу.
Документ забезпечує виконання зобов'язань України у межах меморандуму з МВФ про економічну та фінансову політику.
В уряді очікують, що скасування пільгових умов оподаткування для ФОПів та юросіб дозволить додатково залучити у 2023 році до бюджетів близько 8 млрд грн.