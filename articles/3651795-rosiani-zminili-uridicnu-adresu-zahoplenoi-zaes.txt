У росатомі змінили юридичну адресу захопленої ЗАЕ, фейково «перепідпорядкувавши» її москві.

Про це повідомляє в Телеграмі Енергоатом, передає Укрінформ.
"Після окупації найбільшої в Європі Запорізької атомної електростанції в росатомі змінили юридичну адресу підприємства, фейково "перепідпорядкувавши" ЗАЕС москві. Таким чином окупанти вкотре намагаються підкреслити приналежність Запорізької АЕС до рф, проте подібні дії аж ніяк не змінюють юридичного статусу станції", - йдеться в повідомленні.
Зазначається, що російські військові на тимчасово окупованій території України "віджимають" в енергодарців рухоме та нерухоме майно і, прикриваючись потребами російської армії, рейдерять місцеві підприємства, щоб набити власні кишені.
Як повідомлялось, ЗАЕС була захоплена на початку березня 2022 року. Наразі близько 1500 співробітників атомної станції відмовились співпрацювати з окупантами, через що їх позбавили перепусток.