У межах виставки «Герої МВС», яка проходить у Верховній Раді, керівництво українського парламенту, народні депутати вшанували пам’ять міністра внутрішніх справ Дениса Монастирського, його першого заступника Євгенія Єніна та інших загиблих у Броварах після падіння гелікоптера.

Про це повідомляє пресслужба МВС, передає Укрінформ.

Зазначається, що торік презентація проєкту «Герої МВС» пройшла за участі Монастирського, проєкту всебічно допомагали і активно його патронували і Єнін, і ще один загиблий у цій авіатрощі – держсекретар МВС Юрій Лубкович.

«Ми мусимо формувати наш пантеон героїв, людей, які віддають найцінніше, що в них є, задля того, щоб країна жила, щоб ми здобули перемогу. Так сталося, що одним із цих героїв став мій особистий дуже добрий товариш Денис Монастирський, який наприкінці минулого року відкривав цю виставку тут», - розповів Голова Верховної Ради Руслан Стефанчук.

За його словами, Монастирський жив тим, що війна — це насамперед імена людей, які є героями, і тим, що треба пам’ятати про кожного. «І сьогодні він долучився до цієї плеяди героїв», — зазначив очільник українського парламенту.

Як повідомлялося, 18 січня в Броварах на Київщині поряд із дитячим садком та житловим будинком упав гелікоптер. Внаслідок авіакатастрофи загинули міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
Загалом загинули 14 осіб, з них – одна дитина. Постраждали внаслідок авіаційної катастрофи 25 осіб, з них – 11 дітей.
Фото: mvs.gov.ua