Директор Держбюро розслідувань Олексій Сухачов заявив, що проведені у середу обшуки та вручення підозр чиновникам та колишнім посадовцям є “лише початком”, у роботі правоохоронців перебуває “багато цікавих матеріалів”.

Його заяву оприлюднила пресслужба відомства, передає Укрінформ.
“Сьогоднішні корупційні справи по топпосадовцях - це лише початок. Гучні реалізації ДБР є результатом системної роботи бюро впродовж тривалого періоду. Бюро лише почало інформувати суспільство про свої кроки щодо подолання корупції на топрівні. Але ця робота не припинялась й після початку повномасштабної агресії рф”, - заявив Сухачов.
За його словами, з початком повномасштабної агресії рф проти України у роботі ДБР на перший план вийшли злочини проти національної безпеки та документування воєнних злочинів рф, і це “певною мірою створило ілюзію вседозволеності у наших суб’єктів – йдеться у першу чергу про чиновників та правоохоронців – які вирішили, що «війна усе спише»”.
“Сьогодні Державне бюро розслідувань та інші правоохоронні органи провели низку заходів у межах кримінальних проваджень, де фігурують високі чини Міністерства оборони, податкової, інших міністерств та відомств. Це – далеко не все. У роботі наших слідчих та оперативників ще багато цікавих матеріалів. Час, коли можна було безкарно грабувати державу та підривати її бойову готовність, – минув, і минув дуже давно. Якщо хтось цього досі не зрозумів – тим гірше для них. Зараз є лише один шлях – працювати на Перемогу та задля Перемоги», - підкреслив Сухачов, додавши, що «далі буде».
Як повідомлялося, 1 лютого СБУ та Бюро економічної безпеки провели обшук удома в бізнесмена Ігоря Коломойського у Дніпрі. Слідчі дії пройшли у справі щодо компаній «Укртатнафта» та «Укрнафта», де правоохоронці викрили масштабні схеми привласнення 40 млрд гривень колишнім менеджментом.
1 лютого Державне бюро розслідувань повідомило про підозру ексміністру енергетики та вугільної промисловості Ігорю Насалику. Зокрема, йому інкримінують підписання збиткових для держави угод на 1,5 млрд грн.
Крім того, службовці СБУ викрили колишнього очільника Департаменту державних закупівель та постачання матеріальних ресурсів Міністерства оборони на розтраті державних коштів.