Державна служба з безпеки на транспорті (ДСБТ) у 2022 році видала понад 13 тис. ліцензій на вантажні перевезення та забезпечила 33,5 млн грн надходжень до бюджету.

Про це повідомив голова ДСБТ Євген Зборовський під час презентації публічного звіту роботи відомства у 2022 році, передає Укрінформ.
«Минулого року ми видали 13 055 ліцензій, що в понад 4 рази більше у порівнянні з 2021 роком – 2 898. Накази про їх отримання підписувались фактично кожного дня. Відповідно, зросли і надходження до бюджету. Вони склали понад 33,5 млн грн», - наголосив очільник служби.
Він уточнив, що за результатами 2022 року фахівці Укртрансбезпеки видали 1 723 ліцензії на транспортування небезпечних вантажів та відходів вантажними автомобілями (у 2021 році – 62), а також 11 311 ліцензій на міжнародні перевезення звичайних вантажів (1 602).
«99,6% заявок на отримання документів на перевезення подано в електронній формі, інші 0,4% – в паперовому варіанті. Термін розгляду заявки скоротився з місяця до трьох днів. Це є ознакою того, що інструмент, який ми даємо, є зручний, простий та зрозумілий», - резюмував Зборовський.
Як повідомлялось, у 2022 році Державна служба з безпеки на транспорті видала 312 655 дозволів на міжнародні вантажні перевезення, надходження до бюджету склали 15,4 млн грн.