Імперські фантазії путіна перетворилися на похмуру реальність, водночас мрії України сильніші, ніж будь-коли, зокрема щодо членства в ЄС.

Про це заявила президент Єврокомісії Урсула фон дер Ляєн на засіданні Європарламенту, присвяченому річниці повномасштабного вторгнення рф в Україну, передає кореспондент Укрінформу.
«Через рік відважний український народ продовжує зривати віроломні плани путіна. Через рік росія повністю відчужилася від Європи, її найважливіших економічних відносин, і опинилася ізольованою на світовій арені... І через рік імперські фантазії путіна стали похмурою реальністю, тоді як мрії України сильніші, ніж будь-коли… Дехто пророкував, що Україна розпадеться за лічені дні. Та натомість хоробрість українського народу приголомшила світ», - сказала фон дер Ляєн.
Вона нагадала, що від початку повномасштабного російського вторгнення Європейський Союз надав Україні 67 мільярдів євро економічної, гуманітарної та військової підтримки. Крім того, під час візиту керівництва ЄК до Києва було узгоджено дорожню карту поліпшення доступу України до європейського єдиного ринку.
«путін хотів розбити європейську мрію України. Сьогодні Україна швидше і рішучіше, ніж будь-коли, рухається до Європейського Союзу», - наголосила президент Єврокомісії.
Вона закликала європарламентаріїв підтримати мрію України про членство в ЄС.
«Українці досягають відчутного прогресу під час війни. Вони знають, що вступ до нашого Союзу – це процес, що грунтується на заслугах. Вони провели законодавчі реформи, на які, як вважали інші, знадобляться роки. Вони досягають цього прогресу, бо всім серцем і душею прагнуть до Європи... Шануймо ці мрії, стоячи на захисті України стільки, скільки потрібно. Щоб колись представники українського народу мали своє місце саме в цій залі», - сказала фон дер Ляєн.
Вона нагадала, що ЄС уже запровадив 9 пакетів санкцій щодо рф.
«І щоб продовжувати цей потужний тиск, ми пропонуємо десятий пакет заходів. З новими заборонами на торгівлю та контролем експорту технологій до росії. Загальна вартість пакета становить 11 мільярдів євро. Ми пропонуємо, серед іншого, обмеження на експорт багатьох електронних компонентів, які використовуються в російських збройних системах, таких як безпілотники, ракети, гелікоптери… Вперше ми також пропонуємо запровадити санкції проти іранських організацій, у тому числі пов’язаних із Корпусом вартових Ісламської революції», - наголосила вона.
Водночас фон дер Ляєн наголосила, що спроба путіна шантажувати Європу в енергетичній сфері «зазнала повного провалу». Зокрема, президент ЄК вказала на те, що ціни на газ у Європі нині нижчі, ніж до вторгнення росії в Україну, і Європа активно інвестує в чисту енергію та енергетичну незалежність.
«кремлю доводиться продавати золоті запаси, щоб заповнити прогалини, утворені відсутністю доходів від нафти», - заявила вона.
Як повідомляв Укрінформ, Президент України Володимир Зеленський наполягає на запровадженні Європейським Союзом санкцій проти російської атомної, ракетної та дронової індустрії та частини ІТ-сектору.