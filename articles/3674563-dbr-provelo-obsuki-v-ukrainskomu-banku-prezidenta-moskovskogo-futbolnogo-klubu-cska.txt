Працівники Державного бюро розслідувань провели обшуки у членів правління та наглядової ради і в офісі комерційного банку. Його бенефіціарним власником є громадянин росії, президент російського футбольного клубу «ЦСКА» Євгеній Гінер.

Про це повідомляє Укрінформ з посиланням на пресслужбу відомства.
Як зазначається, слідчі дії проводилися для перевірки інформації щодо правомірності отримання та використання банком фінансових преференцій в сумі у понад 1,6 млрд грн. Деякі з них установа отримала після початку активної фази бойових дій.
Отримана сума становить понад 50% активів самого банку та у понад 5,5 раза перевищує розмір статутного капіталу установи.
ДБР також перевіряє інформацію щодо причетності високопосадовців та депутатів російської федерації до вчинення злочинів на території України. Зокрема, й через прямий чи опосередкований контроль над підприємствами критичної енергетичної інфраструктури України. Досудове розслідування триває.

У бюро нагадали, що 11 листопада 2022 року Печерський районний суд міста Києва арештував частки у стратегічних українських підприємствах та цінні папери, кінцевими власниками яких можуть бути особи, підконтрольні високопосадовцям та депутатам російської федерації.
Зокрема, йдеться про частки в статутних капіталах АТ "Житомиробленерго" (95,54%), АТ "Херсонобленерго" (99,99%), ПрАТ "Кіровоградобленерго" (72,9%), АТ "Чернівціобленерго" (96,78%) та АТ "Рівнеобленерго" (93,24%). Цими частками в різних пропорціях володіють ТОВ "ВС Груп Менеджмент" та нідерландські "ВС Енерджі Інтернешнл Н.В." і Washington Holdings B.V., які об'єднанні в групу VS Energy.
Рішенням Ради національної безпеки і оборони України від 19 жовтня 2022 року, введеним в дію Указом Президента України від 19.10.2022 № 727/2022, серед іншого, застосовано санкції до громадянина російської федерації Євгенія Гінера терміном на 10 років.