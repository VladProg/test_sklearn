Бургомістрка німецької столиці Франциска Гіфай і посол України в ФРН Олексій Макеєв спільно відкрили один з найвідоміших берлінських різдвяних ярмарків у замку Шарлоттенбург.

Про це повідомляє кореспондент Укрінформу.
Гіфай звернулася до гостей ярмарку, запевнивши в солідарності берлінців з українським народом. Вона повідомила, що за останні місяці до Берліна прибуло понад 340 тисяч українців, з яких понад 100 тисяч залишилися в місті та знайшли захист. Бургомістрка зазначила, що Берлін разом з сусідньою землею Бранденбург готовий прийняти людей, які будуть змушені залишити свої домівки через відсутність тепла та електрики, а відтак будуть створюватися нові місця для прийняття біженців.
Макеєв подякував берлінцям за «фантастичну солідарність». Він підтвердив, що в Україні наразі дуже мало світла через постійні бомбардування наших міст російськими загарбниками. Дипломат також сказав, що Посольство України на знак солідарності з німцями, яких влада закликала економити енергію, не включає тепер освітлення будівлі у вечірні години.

«І так буде доки ми не здобудемо перемогу в цій війні та не повернемо мир на нашу землю», - пообіцяв Макеєв.
Посол і бургомістр, а також керівництво ярмарку разом відвідали український павільйон, де їх зустріли активісти, зокрема, Андрій Ілін. Він розповів, що в павільйоні можна придбати вироби українських майстрів, сувеніри, смаколики, а також зробити пожертви, які будуть передані через гуманітарну організацію Ukraine Hilfe на допомогу українцям. Пожертвувала гроші й пані Гіфай.
На ярмарку також розгорнута фотовиставка, яка показує, як виглядають сьогодні українські міста, які найбільше постраждали від російських агресорів.
Пожертви збирають також Янголи світла – 7 дівчат з різних міст України, зокрема, Києва, Одеси, Винниці.






У Берліні стартував традиційний різдвяний ярмарок / Фото: Ольга Танасійчук, Укрінформ









































































«Різдвяний ярмарок Шарлоттенбург уже протягом останніх 8 років здійснює спільний з Києвом проєкт «Kyiv meets Berlin». У рамках цього проєкту дівчата виступають як посли світла, миру, добра», - розповіла Ірина Бушміна, асистентка керівника ярмарку.
Окрім того, організатори запрошують музикантів і майстрів з України, щоби вони могли представити в німецькій столиці свою творчість. Кілька років тому було здійснено візит представників берлінського ярмарку в Київ, де вони взяли участь у подібному заході на Софійській площі та представили німецьку різдвяну культуру.
Цьогоріч організатори також залучили чимало українських біженців для роботи на ярмарку.