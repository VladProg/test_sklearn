Ухвалений парламентом закон про електронне резидентство — це черговий крок до побудови сильного ІТ-бренду України у світі та підтримки економіки.

Про це повідомив віцепрем’єр-міністр – міністр цифрової трансформації Михайло Федоров у Телеграмі, передає Укрінформ.
«Під час повномасштабної війни надважливо залучати додаткові кошти до бюджету і підтримувати економіку країни. Законопроєкт про е-резидентство – це ще один крок до побудови сильного ІТ-бренду України у світі та підтримки економіки», - зазначив він.
За словами Федорова, статус е-резидента дозволить іноземцям у кілька кліків зареєструвати бізнес, віддалено розвивати його і сплачувати податки в Україні за вигідними умовами (5% від доходу, 15% від суми, що перевищує ліміт).
«Наша команда вже працює над розробкою вебверсії та мобільного застосунку із використанням хмарних технологій цифрового підпису. Це дозволить підприємцям зареєструватися або відкрити банківський рахунок швидко та зручно, через браузер або смартфон, без паперів та складних бюрократичних процедур», - додав віцепрем’єр.
Як повідомлялось, парламент ухвалив у другому читанні законопроєкт про особливості оподаткування підприємницької діяльності електронних резидентів (реєстр № 5270).
Документ дозволить іноземцям та особам без громадянства, які набули статусу електронного резидента та зареєстрували себе фізичною особою-підприємцем, здійснювати підприємницьку діяльність та сплачувати податки в Україні без залишення країни проживання (перебування).
Щоб отримати статус е-резидента, іноземець має подати заяву на порталі е-резидентства та пройти перевірку згідно з чинним законодавством у СБУ та МВС. Обов'язковим для отримання статусу є ідентифікація та верифікація особи в консульській установі.
Після цього іноземець отримує ІПН, статус е-резидента та електронний підпис. Надання статусу та доступ до адміністративних послуг надається через портал Дія за допомогою використання е-резидентом Дія.Підпису.
За оцінками Мінцифри, запровадження цього інструменту забезпечить понад 1,5 млн дол. надходжень до держбюджету на рік.