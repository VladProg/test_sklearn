Міністерство культури та інформаційної політики (МКІП) закликає українців відповідально ставитися до збереження історичного середовища - як до об'єктів зі статусом пам'ятки, так і до "безстатусних".

На цьому наголосила заступниця міністра культури та інформаційної політики Катерина Чуєва під час міжнародної науково-практичної конференції "Культурна спадщина в умовах війни: захист, збереження та реставрація", передає Укрінформ

"У відбудові ми маємо використати сучасні технології та людиноцентричні підходи, які зроблять міста не лише вигідними для інвестицій, а й такими, що надихають на розвиток. Це стосується й збереження історичного середовища міст, яке за останніх 30 років було дуже пошкоджене. Сьогодні у нас є шанс зберегти осередки, що залишилися після десятиліть хаотичної забудови й рішень, які ухвалювалися з огляду на поточний момент, а не інтереси майбутнього", - підкреслила вона.
Також Чуєва закликала "відповідально ставитися до збереження історичного середовища, незалежно від того, мають об'єкти статус пам’ятки чи ще не ідентифіковані як такі", що стосується, зокрема, археологічних об'єктів.
Заступник міністра зазначила, що наразі перед Україною постали два треки - робота із міжнародною допомогою, а також "розбудова відповідального суспільства, яке відчуває свою причетність до культурної спадщини". За її словами, це має лягти в основу екосистеми, де були б представлені приватний, державний і громадський сектори зі збалансованими інтересами.
"Незабаром ми говоритимемо, що культурна спадщина є елементом національної безпеки, і це буде закріплено в певних документах. Водночас ми зважатимемо на нову якість взаємодії держінституцій, громадського та приватного сектору, дотичних до культурної спадщини. Ми працюємо на екосистему, яка дозволить суспільству процвітати", - підкреслила вона.
Міжнародна науково-практична конференція "Культурна спадщина в умовах війни: захист, збереження та реставрація" - подія в Києві, покликана обговорити питання захисту, збереження та реставрації об'єктів нерухомої культурної спадщини та культурних цінностей, що зазнали великої шкоди через повномасштабне вторгнення росії в Україну. Захід проходить під патронатом UNESCO та за сприяння Ради Європи.