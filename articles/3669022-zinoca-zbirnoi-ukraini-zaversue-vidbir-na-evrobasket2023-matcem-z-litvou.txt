Жіноча збірна України з баскетболу у неділю, 12 лютого, проведе заключний поєдинок у відбірковому турнірі чемпіонату Європи.

Українки під керівництвом чорногорського фахівця Срджана Радуловича на Olimpiskais sporta centrs в Ризі (Латвія) зустрінуться із національною командою Литви, передає Укрінформ.
В іншому матчі групи В Фінляндія приймає Францію.
На Євробаскет-2023 вийдуть переможці 10-ти відбіркових груп та чотири найкращі команди, що посядуть у квартетах другі місця.
Турнірне становище після 5-ти турів: Франція - 9 очок, Литва - 8, Україна - 8, Фінляндія - 5.
Француженки гарантували собі першу позицію в нашому квартеті. Переможець протистояння Україна - Литва посяде друге місце і чекатиме на результати інших матчів, у яких за підсумковою різницею м'ячів визначаться володарі останніх путівок на континентальну першість.
Нагадаємо, 39-й жіночий чемпіонат Європи з баскетболу пройде 15-25 червня у Словенії та Ізраїлі.
Фото: fbu.ua.