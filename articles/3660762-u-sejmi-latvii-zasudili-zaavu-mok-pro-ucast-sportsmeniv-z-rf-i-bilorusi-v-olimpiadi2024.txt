Підкомітет з питань спорту латвійського парламенту рішуче засудив заяву Міжнародного олімпійського комітету про участь російських і білоруських спортсменів у міжнародних змаганнях.


Як передає Укрінформ, про це йдеться на сайті Сейму.
Спортивний підкомітет комісії з питань освіти, культури і науки латвійського Сейму засудив заяву Міжнародного олімпійського комітету про те, що російським і білоруським спортсменам не можна забороняти брати участь у міжнародних змаганнях, але їм слід дозволяти виступати як нейтральним спортсменам, які не представляють свою країну чи спортивну федерацію, йдеться в спеціальному листі підкомітету Сейму.
Парламентарії вважають, що участь російських і білоруських спортсменів у паризьких Олімпійських іграх 2024 року явно суперечить цінностям, визначеним міжнародним спортивним світом і самим Міжнародним олімпійським комітетом, і є категорично неприйнятною.
Також зазначено, що, оголошуючи пошук спеціальних форм участі для спортсменів з росії та білорусі, Міжнародний олімпійський комітет дозволяє використовувати міжнародний спорт, особливо Олімпійські ігри, для нормалізації, легітимізації та відволікання уваги від агресивної війни росії в Україні. «Дозвіл російським і білоруським спортсменам брати участь у міжнародних змаганнях є підтримкою війни, що триває в Україні, і злочинів росії, прихованих за завісою нейтралітету», – йдеться у листі.
З листом, в якому засуджується заява МОК, депутати звернулися до Олімпійського, Паралімпійського комітетів Латвії, Ради спортивних федерацій та Асоціації командних спортивних ігор Латвії.
У ньому спортивний підкомітет запрошує спортивні федерації та спортсменів публічно та прямо висловити свою оцінку ідеї Міжнародного олімпійського комітету, таким чином чітко та недвозначно продемонструвавши на міжнародній арені довіру латвійського народу та його спортсменів до принципів, які об’єднують міжнародний спортивний і демократичний світ.
Як повідомлялося, напередодні Міжнародний олімпійський комітет опублікував заяву, в якій припустив, що росіяни і білоруси зможуть виступити на Олімпіаді в Парижі під нейтральним прапором.
Міністр молоді та спорту України, президент Національного олімпійського комітету Вадим Гутцайт заявив, що для України неприпустимо, щоб російські та білоруські спортсмени брали участь в Олімпійських іграх.