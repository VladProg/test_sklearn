З Туреччини в Україну повернулася друга група рятувальників, яка допомагала у ліквідації наслідків потужного землетрусу, який стався там раніше.

Про це у Телеграмі поінформувала пресслужба Міністерства внутрішніх справ, передає Укрінформ.

«Сьогодні, 21 лютого, до України прибула друга група українських рятувальників, які брали участь у ліквідації наслідків потужних землетрусів у Туреччині. Понад тиждень вони спільно із міжнародними колегами розшукували людей під завалами та ліквідовували наслідки природної катастрофи величезного масштабу», - йдеться у повідомленні.
Як повідомлялося, для проведення рятувальних заходів ДСНС України направила до Туреччини 87 рятувальників, 16 одиниць спеціальної техніки, два літаки та десять службових собак, спеціально навчених пошуку живих людей у завалах.
19 лютого глава МВС Ігор Клименко уточнив, що з Туреччини повернулася перша група працівників Державної служби України з надзвичайних ситуацій, які допомагали ліквідовувати наслідки потужного землетрусу та здійснювати пошукову-рятувальну операцію.
Фото: МВС України, Телеграм