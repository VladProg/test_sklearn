Усе, що необхідно для сталого миру, прописано в Хартії Організації Об’єднаних Націй, треба просто дотримуватися цього документу.

Про це з трибуни спеціальної сесії Генасамблеї ООН на тему української Формули миру заявила міністр закордонних справ ФРН Анналена Бербок, передає кореспондент Укрінформу.
«Ми маємо мирний план прямо перед нами – це Хартія ООН. Її принципи дуже прості: рівність суверенитетів, територіальна цілісність і невикористання сили. Тому шлях до миру також дуже чіткий: росія має вивести свої війська з України, росія має припинити бомбардування, росія має повернутися до Хартії ООН», - заявила німецька міністерка.
За її словами, всі делегації мають можливість зробити внесок у цей мирний план - сказавши агресору зупинитися, давши чітко зрозуміти: це не мир, якщо агресор просто каже своїй жертві здатися, якщо агресор отримає винагороду за своє безжальне насильство. Бербок підкреслила, що це суперечить самій суті Хартії ООН. Отже, такий «мир» не буде миром, він принесе ще більше насильства.
Дипломат зазначила, що Німеччина підтримує Україну в її праві на самозахист, це право прописано в статті 51 Хартії ООН.
Бербок не погодилась з твердженнями, що надаючи Україні зброю, партнери підливають масла у вогонь війни.
«Заради чого ми би це робили? Ми не хотіли цієї війни, ми її не обирали», - заявила глава МЗС ФРН, додавши, що її країна з радістю витратила би гроші на вирішення власних внутрішніх потреб.
Водночас, підкреслила політик, правда полягає в тому, що якщо росія припинить воювати, війна завершиться, але якщо Україна перестане боротися, припинить існувати сама Україна, і людські страждання триватимуть.
Бербок також наголосила, що російська агресивна війна принесла численні страждання не лише українцям, ця війна відкрила зяючу рану по всьому світі: сім’ї на всіх континентах не можуть звести кінці з кінцями через стрибки цін на енергію та харчування тощо.
«Ми всі згодні з тим, що хочемо, щоби страждання припинилися – в Україні та по всьому світу. Ми хочемо, щоби війна припинилася, ми хочемо миру», - підкреслила Бербок.
Вона закликала країни зробити правильний вибір: стояти в ізоляції разом із гнобителем, агресором, або об’єднатися заради миру; залишатися мовчазним або захистити Хартію ООН, щоби Хартія могла захистити нас. Адже йдеться не лише про майбутнє України, сказала німецька міністр.
Як повідомляв Укрінформ, міністр закордонних справ України Дмитро Кулеба під час виступу на спецсесії Генеральної асамблеї ООН у Нью-Йорку 22 лютого представив проєкт резолюції «Принципи, що лежать в основі всеосяжного, справедливого та міцного миру в Україні». Він заявив, що за підтримки світу Україна може відновити свою територіальну цілісність і повагу до Статуту ООН. Це позбавить росію та інших агресорів бажання нападати на інші країни. Натомість світ потоне в хаосі, якщо допустити силову зміну кордонів.
Фото: Photothek