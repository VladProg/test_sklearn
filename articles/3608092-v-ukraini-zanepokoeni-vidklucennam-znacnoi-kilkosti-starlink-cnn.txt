Побоювання України, що її війська можуть втратити доступ до інтернет-сервісу Starlink Ілона Маска, посилилися минулого тижня після того, як значна кількість супутникових антен вийшли з ладу.

Про це передає Укрінформ із посиланням на CNN.
Нещодавнє відключення сталося 24 жовтня і торкнулося блоку з 1300 терміналів, які Україна придбала у британської компанії в березні та використовувала для військових операцій.
У вересні компанія SpaceX надіслала листа до Пентагону, у якому стверджувала, що витратила майже 100 млн доларів на фінансування Starlink в Україні й що більше не може продовжувати це робити. У листі містилося прохання до Міністерства оборони взяти на себе більшу частину фінансування, яке, за підрахунками компанії, становитиме десятки мільйонів доларів на місяць.
Через кілька днів Маск, схоже, змінив курс, заявивши, що SpaceX відкликала свій запит.
При цьому перемовини між SpaceX і Міністерством оборони тривають.
SpaceX щомісячно стягувала з українських військових 2500 доларів на підтримання зв'язку з кожним із 1300 терміналів, що збільшило загальну вартість до вересня майже до 20 мільйонів доларів.
У вересневому листі SpaceX до Пентагону зазначалося, що в Україні було майже 20 000 терміналів Starlink. На той час, за власним визнанням SpaceX, більшість із них були повністю або частково придбані коштом зовнішнього фінансування, у тому числі від урядів США, Польщі та Великобританії. У листі стверджується, що ці джерела також оплачували близько 30% щомісячного рахунку за підключення.