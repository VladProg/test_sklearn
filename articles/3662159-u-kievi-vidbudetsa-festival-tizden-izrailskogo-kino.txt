У київському кінотеатрі «Жовтень» 16-19 лютого відбудеться фестиваль «Тиждень ізраїльського кіно», в межах якого продемонструють чотири стрічки: дві драми про війну та її наслідки, комедію про дружбу та зворушливу драму про стосунки батька й сина.

Про це Укрінформу повідомили в кінокомпанії «Артхаус Трафік», яка проводить подію спільно з Посольством Держави Ізраїль в Україні.

«Подія відбудеться під гаслом «Кіно незламності». Це символічний посил, адже незламність – спільна риса народів Ізраїлю та України. Так, Ізраїль – це країна, яка в умовах постійної воєнної загрози створила передову систему безпеки, міцну економіку та провадить культурну діяльність, у тому числі розвиває кінематограф. Водночас Україна вже 11 місяців стримує російську агресію, і життя, зокрема культурне, тут також не стає на паузу – навіть попри війну та відключення світла тривають кінофестивалі», – зазначили в кінокомпанії.
На фестивалі покажуть чотири знакові ізраїльські фільми, визнані на батьківщині: у добірку ввійшли номінанти та лауреати Премії Ізраїльської кіноакадемії, а також фільми-учасники найбільшого кінофестивалю країни – Хайфського.
Подію відкриє епічна воєнна драма «Образ перемоги», заснована на реальних подіях часів війни за незалежність Ізраїлю. Сюжет стрічки розгортається довкола рейду озброєних формувань Єгипту на єврейську комуну Ніцанім. У 2021 році фільм відзначили преміями Ізраїльської кіноакадемії за найкращі операторську роботу та грим. «Образ перемоги» став найдорожчим ізраїльським фільмом за всю історію.

Зворушлива драма «Доброго ранку, сину» майстерно відображає, з якими випробуваннями стикаються родини військових в Ізраїлі та в усьому світі. У центрі сюжету – тяжко поранений солдат, а також його родина, друзі та лікарі, які борються за життя юнака. Стрічка з національної конкурсної програми Міжнародного кінофестивалю у Хайфі 2018 року.

Є в добірці й комедія – копродукція Ізраїлю та Франції «Паризький бутік». Стрічка розповідає про пригоди та раптову дружбу в Єрусалимі двох жінок: юристки у відрядженні та водійки таксі, яка зустріла її в аеропорту. У 2020 році фільм отримав шість номінацій на Премію Ізраїльської кіноакадемії.

«Аж ось де ми!» – драма спільного виробництва Ізраїлю та Італії. Це стрічка про чоловіка, який присвятив своє життя вихованню сина з аутизмом. Коли хлопець стає дорослим, він мусить перебратися до спеціалізованого закладу, але батько, який не готовий до розлуки, організовує втечу.

У 2020 році стрічку відібрали до офіційної програми Каннського фестивалю, а на батьківщині вона здобула премії Ізраїльської кіноакадемії за найкращі режисуру, сценарій, роботу акторів першого й другого планів.
Усі покази в рамках фестивалю відбуватимуться мовою оригіналу з українськими субтитрами.