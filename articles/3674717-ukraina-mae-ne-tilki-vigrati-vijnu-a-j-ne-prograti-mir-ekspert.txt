Один із ризиків для нас - це виграти війну і програти мир, тобто для нас важливо забезпечити економічне відновлення країни.

Про це під час круглого столу в Укрінформі заявив економіст та фінансовий аналітик Олексій Кущ, передає Укрінформ.
«Один з ризиків для нас - це виграти війну і програти мир. Виграти війну – це відновити територіальну цілісність, завдати військової поразки росії, але це ще не означає виграти мир. Якщо Україна після війни буде залишатися найбіднішою країною Європи – це означатиме програти мир. Якщо не подолати проблеми нерівності та бідності в країні – це теж означає програти мир», - підкреслив Кущ.
Він зазначив, що уже зараз потрібно працювати над створенням нової економічної моделі, яка стане базовою для потужного економічного відновлення після війни.
«Якщо Україна планує себе посилювати як держава, то потрібно напрацювати програми щодо повернення населення. Такі програми працюють лише в парі з потужними програмами економічного розвитку. Люди будуть повертатися лише тоді, коли в Україні будуть створюватись робочі місця, коли умови ведення бізнесу будуть кращі ніж в інших країнах. Для цього потрібно створити багатофакторну модель економічного відновлення з урахування всіх тих помилок, які були раніше», - сказав економіст.
Як повідомлялося, економіка України скоротилася у 2022 році більш як на 35% унаслідок російського вторгнення, щомісячний дефіцит бюджету оцінюється у 5 млрд доларів.