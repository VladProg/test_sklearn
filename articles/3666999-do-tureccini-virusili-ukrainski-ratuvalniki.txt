До Туреччини вирушив пошуково-рятувальний загін Державної служби з надзвичайних ситуацій для ліквідації наслідків землетрусів.

Як передає Укрінформ, про це міністр внутрішніх справ Ігор Клименко повідомив у Фейсбуці.
“Зведений пошуково-рятувальний загін ДСНС України вирушив до Туреччини. Майже 90 рятувальників та 10 пошуково-рятувальних собак якнайшвидше розпочнуть роботи з ліквідації наслідків жахливих землетрусів”, - написав він.

За словами Клименка, українські фахівці мають необхідний досвід і техніку. Їхні вміння безумовно допоможуть турецьким колегам.
Також очільник МВС висловлює співчуття народу Туреччини та родичам усіх загиблих.
Як повідомлялося, 6 лютого на південному сході Туреччини сталося два землетруси: в районі Пазарджик провінції Кахраманмараш - магнітудою 7,7 та в районі Ельбістан тієї ж провінції - 7,6 бала за шкалою Ріхтера.
За останніми даними, кількість загиблих унаслідок землетрусу у Туреччині сягнула 3432-ох, поранень зазнали 21 103 особи.
Президент Володимир Зеленський висловив співчуття Президенту Туреччини Реджепу Тайїпу Ердогану з приводу трагедії через землетрус і поінформував про направлення рятувальників і техніки на допомогу турецькому народові.
Згодом стало відомо, що турецька сторона повідомила про ймовірну загибель двох українців. Посольство України перевіряє інформацію та встановлює особи загиблих.
Фото: Ігор Клименко, Фейсбук