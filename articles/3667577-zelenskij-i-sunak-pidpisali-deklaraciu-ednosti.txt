Президент України Володимир Зеленський підписав з прем’єр-міністром Сполученого Королівства Ріші Сунаком Декларацію єдності щодо союзницької взаємодії та взаємопідтримки.

Про це Зеленський сказав під час спільної пресконференції двох лідерів, передає кореспондент Укрінформу.
«Ми підписали з паном прем’єр-міністром декларацію єдності. Документ, що фіксує принципи нашої союзницької взаємодії та взаємопідтримки. Це новий рівень відносин. Ми констатуємо досягнутий рівень безпекової, санкційної, політичної, економічної співпраці і визначили сьогодні, як будемо далі зміцнювати позиції наших держав», - сказав Президент.
Він повідомив, що обговорив із Сунаком оборонну підтримку України та взаємодію на міжнародних майданчиках. А також подякував Великій Британії за готовність працювати разом до повної реалізації української формули миру.
Зеленський наголосив, що його візит став справді результативним. Він висловив вдячність Сунаку за розуміння потреб України, за дуже влучні поради та за рішення, які дозволяють українським воїнам стати ще міцніше.
«Маємо сильний оборонний пакет від Великої Британії. Погодили потужну кількість броньованої техніки й постачання далекобійної зброї. І домовилися почати підготовку українських пілотів», - додав глава держави.
Зеленський наголосив, що це чіткий сигнал від України та Великої Британії: разом пройдемо весь шлях до нашої спільної перемоги.
Також Президент пообіцяв українським воїнам, що держава робить і зробить усе, аби у захисників на передовій був максимум можливостей. «Україна буде серед тих, хто має все, що необхідне для захисту наших людей і нашої незалежності», - наголосив Зеленський.




Як повідомлялося, у середу під час другої закордонної поїздки від початку повномасштабного вторгнення росії Володимир Зеленський відвідав Велику Британію. У рамках візиту британська сторона, зокрема, оголосила про майбутнє навчання українських пілотів на сучасних винищувачах НАТО.
Фото: ОП