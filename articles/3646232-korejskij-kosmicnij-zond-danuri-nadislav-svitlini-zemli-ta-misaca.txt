Південнокорейський орбітальний апарат Danuri надіслав чорно-білі фотографії поверхні Місяця та Землі.

Про це повідомляє Укрінформ з посиланням на Science Alert.
Його зображення, зроблені в період між 24 грудня та 1 січня, показують поверхню Місяця та Землю. Вони зроблені з відстані менш як 120 кілометрів над поверхнею супутника нашої планети, йдеться в заяві Корейського аерокосмічного науково-дослідного інституту (KARI).

Зазначається, що зображення та відео будуть «використані для вибору потенційних місць для висадки на Місяць у 2032 році».
Danuri обертається навколо Місяця кожні дві години, додали в KARI.
Наступного місяця орбітальний апарат розпочне свою наукову місію, яка містить картографування та аналіз місячного рельєфу, а також вимірювання магнітної сили та гамма-випромінювання.
Він також випробовуватиме експериментальну технологію «космічного Інтернету», передаючи фотографії та відео на Землю.
Президент Південної Кореї Юн Сок Йоль назвав досягнення Danuri «історичним моментом» у космічній програмі країни.
Південна Корея виклала амбітні плани щодо космосу, включаючи посадку космічних кораблів на Місяць до 2032 року та Марс до 2045 року.
Danuri є першим місячним орбітальним апаратом Південної Кореї. Минулого тижня він успішно вийшов на орбіту Місяця.
Фото: KARI