Українська асоціація футболу вибачилася за сувенірний календар без Закарпатської області на мапі України.

Як передає Укрінформ, про це УАФ повідомила у Фейсбуці.

Фото: KDK, Telegram

«Друзі, нам дуже прикро це констатувати, але в сувенірному календарі УАФ за минулий, 2022 рік, була допущена прикра помилка. На одній зі сторінок календаря на мапі України дизайнер примудрився «загубити» цілу Закарпатську область», - ідеться в повідомленні.
УАФ подякувала уважним вболівальникам, які помітили цю помилку, та попросила вибачення в усіх патріотів і шанувальників футболу із Закарпаття та всієї України.
«Дизайнер вже отримав догану, зобов’язання позапланово перерахувати донат на ЗСУ та придбати додому величезну карту України, де зображені і Закарпаття, і Крим, і Донецька, і Луганська області, і всі-всі регіони нашої рідної Батьківщини, яка героїчно дає відсіч російським окупантам», - йдеться у повідомленні.
Як повідомляв Укрінформ, УАФ сподівається, що російським командам не дозволять проводити контрольні матчі з європейськими клубами.