День пам’яті Героїв Небесної Сотні є незаперечним доказом відродження української нації.

Про це написав Командувач Об’єднаних Сил ЗС України генерал-лейтенант Сергій Наєв у Фейсбуці, передає Укрінформ.
"Події Майдану назавжди змінили наш народ, його мрії, погляди та віру в ідеали добра й справедливості. Революція Гідності згуртувала й об’єднала нас навколо соборності й незалежності, відродивши споконвічне прагнення українців до волі.
російсько-українська війна з новою силою оголила потребу в нових героях та продемонструвала, що цінності, на які орієнтується весь цивілізований світ, необхідно не тільки примножувати, а й захищати", - наголосив Наєв.
День Героїв Небесної Сотні щороку відзначається в Україні 20 лютого згідно з указом Президента від 11 лютого 2015 року.
Саме з 18 по 20 лютого на Майдані загинуло найбільше людей – 78 осіб, після 20 лютого від поранень померло ще понад 20 протестувальників. Усі вони увійшли до меморіалу борців за українську незалежність – до Небесної Сотні.
105 Героям Небесної Сотні посмертно надано звання Герой України, а троє іноземців – громадянин Білорусі Михайло Жизневський та громадяни Грузії Зураб Хурція і Давид Кіпіані – посмертно нагороджені орденами Героїв Небесної Сотні.