Цьогоріч літературну премію імені Шолом-Алейхема отримала письменниця Софія Андрухович за роман «Амадока».

Про це інформує пресслужба Державного агентства з питань мистецтв та мистецької освіти, передає Укрінформ.
«Комітет під головуванням українського поета та громадського діяча Григорія Фальковича, ознайомившись із усіма роботами, шляхом рейтингового голосування визначив присудити премію письменниці Софії Андрухович за роман «Амадока», - йдеться у повідомленні.
Зазначається, що однією з центральних тем книги стали українсько-єврейсько-польські відносини. Водночас у відомстві підкреслюють, що в романі поєднується родинна історія із елементами детективу та мелодрами, а книга «сповнена вигадливих метафор та непростих асоціацій».
Також повідомляється, що члени комітету високо оцінили роботи ще двох претендентів. Зокрема, почесні дипломи отримають Людмила Таран за роман «Айвенко, або Чоловіки — це…», а також Олександр Авербух за поетичну збірку «Жидівський король».
Як повідомлялося, премія імені Шолом-Алейхема присуджується щорічно у березні на конкурсних засадах письменникам, перекладачам, сценаристам, драматургам, які є громадянами України, за кращі літературно-мистецькі твори, які популяризують духовно-культурні надбання українського та єврейського народів та сприяють поширенню позитивного іміджу України у світі.
Фото: meest-online.com