Індійський фільм“RRR” режисера С. С. Раджамулі, зйомки якого частково проходили в Україні, потрапив у шорт-лист кінопремії "Оскар" у категорії "Краща пісня".

Про це повідомила кінокомпанія «435 FILMS», яка влітку 2021 року організувала зйомки стрічки в Україні, передає Укрінформ.
Композиція “Naatu naatu” – перша індійська пісня, яка потрапила у шорт-лист “Оскара” за всю історію існування індійського кінематографу. Танцювальний номер до неї знято перед Маріїнським палацом у Києві.
«Дуже хочеться, аби на церемонії "Оскара" на величезному екрані у легендарному театрі “Долбі” у Лос-Анджелесі були показані кадри фільму RRR, зняті у Києві. Вірю, що після нашої перемоги Маріїнський палац буде символом незламності, всесвітньо відомою туристичною локацією, біля якої мільйони людей захочуть сфотографуватись, як біля Ейфелевої вежі чи Біг-Бена», - зазначила засновниця “435 FILMS” Анна Паленчук.
Локейшн-гуру Натараджан Рамджі, який допомагає індійським кінематографістам знаходити локації по всьому світу, зауважив, що пісня “Naatu Naatu” в “RRR” показує перемогу добра над злом. "Настільки доречно, що це відбувається у резиденції Президента Зеленського", - сказав він.
Локальна команда в Україні складалась із понад 200 людей, а з Індії прибули та брали участь у зйомках 142 особи, у найбільш масштабні моменти зйомок на майданчику перебувало близько 800 людей. Зйомки проводились на території кіностудії Victoria Film Studios, в парку Межигір’я під Києвом та біля Маріїнського палацу.
“RRR” - це історія про двох легендарних революціонерів та їхню подорож далеко від дому, перш ніж вони розпочали боротьбу за свою країну у 1920-их роках.
Як повідомлялося, 21 грудня Американська академія кіномистецтва оголосила шорт-лист претендентів на премію "Оскар" у 10 категоріях.
Список "оскарівських" номінантів буде оголошено 24 січня 2023 року. 95-та церемонія вручення найпрестижнішої кінопремії відбудеться 12 березня 2023 року.
10 січня 2023 року фільм “RRR” боротиметься на Golden Globe Awards за перемогу у двох номінаціях: "Кращий фільм іноземною мовою" та "Краща оригінальна пісня". 15 січня 2023 року відбудеться вручення нагороди Critics Choice Award, де стрічка номінована у 5 категоріях: “Кращий фільм", “Кращі візуальні ефекти", “Кращий іноземний фільм", “Кращий режисер", “Краща пісня".
5 лютого пройде церемонія нагородження London Critics’ Circle Film Awards, де фільм “RRR” представлено у двох номінаціях: "Кращий іноземний фільм року" та "Кращі технічні досягнення (трюки)".
Фільм “RRR” вже отримав 3 нагороди від Philadelphia film critics circle - як кращий іноземний фільм, за кращу операторську роботу та кращий саундтрек. Режисер стрічки С. С. Раджамулі переміг у професійній номінації на New York Film Critics Circle Award, а композитор фільму М. М. Кееравані здобув нагороду в номінації “Краща музика" від Асоціації кінокритиків Лос-Анджелеса.