Очільник МКІП Олександр Ткаченко закликає український медіарегулятор зважити на політичний бекграунд Віталія Кропачева - власника телеканалу Ukraine World News, що незабаром мовитиме в Україні.

Про це урядовець повідомив у Телеграмі, передає Укрінформ.
«МКІП уважно слідкує за появою інформації щодо запуску «амбітного» інформаційного каналу Ukraine World News під час війни. Очевидно, такі плани знаходяться поза комерційних інтересів, а є суто політичними», - написав він.
Ткаченко підкреслив, наразі є «питання щодо «різнобарвного» бекграунду співпраці з різними політичними командами власника каналу Віталія Кропачова». Водночас він нагадав, що в царині української інформполітики досі чинний Указ Президента «Щодо реалізації єдиної інформаційної політики в умовах воєнного стану», введений РНБО.
Міністр зауважив, що відомство не має повноважень видавати ліцензії телеканалам та ухвалювати рішення про їх створення або закриття.
«Сподіваюсь, що Національна рада України з питань телебачення і радіомовлення уважно поставиться до розгляду цього питання», - написав він.
Як повідомлялося, телеканал «Ukraine World News» розпочне мовлення 22 січня 2023 року, у команді працюватимуть вихідці з каналу “112”. Водночас трансляція телемарафону не передбачається, хоча за рішенням РНБО телеканали із українською ліцензією мають його транслювати.
Український бізнесмен Віталій Кропачов отримав контроль над компанією «Корона санрайс», яка має цифрову ліцензію для трансляції 4 каналу, що досі належить нардепу-колаборанту Олексію Ковальову.