Українська співачка та засновниця мистецької агенції «Територія А» Анжеліка Рудницька День соборності України презентує ремікс на пісню «Вірю» разом з солістом гурту «Аква Віта» Ігорем Баланом.

Про це Укрінформу повідомили в мистецькій агенції «Територія А».

«Пісня «Вірю» в репертуарі Анжеліки Рудницької з'явилася після її поїздок на фронт у 2014 році. У треку війна відзеркалюється крізь емоції жінки, яка чекає з фронту коханого і вірить у його повернення.
У 2015 році вийшов зворушливий кліп «Вірю!», у якому з Анжелікою знявся оборонець Донецького аеропорту Микола Тихонов. Прем'єра кліпу відбулася на великому екрані в переповненому глядачами культовому кінотеатрі «Кінопанорама». Під час прем'єри зібрали кошти на операцію пораненому захиснику України й врятували йому ногу», - розповіли в мистецькій агенції.
На переконання самої співачки, пісня «Вірю» набула ще більшої актуальності, оскільки останній рік тема війни є основною в суспільстві, як і тема жінки-берегині, яка «огортає країну і захисників своїми молитвами, волонтерською допомогою, любов'ю і вірою в Перемогу».
Ремікс на пісню «Вірю» створений у колаборації із зіркою 90-тих, лідером гурту «Аква Віта» Ігорем Баланом.
У День соборності України ремікс на пісню «Вірю» з’явився на всіх цифрових платформах.