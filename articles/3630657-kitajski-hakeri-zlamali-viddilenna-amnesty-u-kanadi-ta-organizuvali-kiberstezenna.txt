Китайські хакери організували кібернетичне шпигунство за відділенням Amnesty International у Канаді.

Як повідомляє кореспондент Укрінформу, про це пише CBC News.
“Канадське відділення Amnesty International стало мішенню складного кібернетичного зламу цієї осені. На переконання дослідників, напад було організовано з Китаю із благословення центрального уряду”, - йдеться у матеріалі.
Зазначається, що стороннє втручання було вперше виявлено 5 жовтня. “На відміну від звичайної кібератаки, напад на Amnesty International передбачав встановлення прихованого стеження за операційною системою мережі Amnesty. <...> Хакери намагалися отримати доступ до контактів Amnesty та відстежувати плани організації”, - пояснює CBC News.
Кіберексперти пов’язують кіберзлам із підтримуваними державою китайськими хакерами через “природу інформації, яка була ціллю, а також використані механізми та підходи”.
Amnesty International активно виступає у Канаді на захист уйгурської меншини в Китаї та регулярно проводить публічні заходи, закликаючи посилити тиск на Пекін заради припинення переслідування ним цієї етнічної групи.