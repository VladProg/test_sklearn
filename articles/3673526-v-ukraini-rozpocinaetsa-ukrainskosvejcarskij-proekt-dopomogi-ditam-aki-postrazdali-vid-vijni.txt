В Україні розпочинається українсько-швейцарський проєкт допомоги дітям, які постраждали від війни, "Стаємо сильнішими разом".

Як повідомляє кореспондент Укрінформу, українсько-швейцарський проєкт DECIDE "Стаємо сильнішими разом" здійснюється у співпраці Офісу уповноваженого ВР з прав людини, Міносвіти та науки, Міністерства розвитку громад, територій та інфраструктури.
"Кожна українська дитина відчула, що таке війна проти нашої держави. Перед нами зараз великі виклики. Є діти, які перебувають на тимчасово окупованих територіях, є діти, які перебувають безпосередньо на лінії зіткнення. Окреме питання, як дітей звідти вивезти. Окреме питання дітей, які виїхали за кордон, як українська держава повинна забезпечити, щоб вони продовжували отримувати українську освіту. І головне, щоб після завершення війни у них було бажання повернутися в Україну. Ми започатковуємо освітній курс для вчителів, керівників освітніх закладів, для керівників громад, щоб вони розуміли, як психологічно вплинула війна на кожну дитину. Також що практично має знати дитина, яка перебуває в умовах війни”, - сказав на презентації проєкту уповноважений Верховної Ради з прав людини Дмитро Лубінець.
За його словами, в межах проєкту будуть вирішуватися питання, як навчати дітей на тимчасово окупованих териооріях, який механізм видачі їм документів про освіту, механізми їх вступу до українських вишів. Для дітей, які проживають на лінії фронту — забезпечення евакуації в безпечні місця, де вони можуть навчатися. Окрім цього - забезпечення безпеки освітнього процесу від обладнання укриттів до обладнання їх всім необхідним.
Окрім цього, ініціатива охопить вчителів, керівників шкіл, управлінців освітою в громадах, шкільних психологів та батьків. Передбачається навчання освітян, управлінців в сфері освіти, психологічна підтримку дітей, створення безпечного освітнього середовища, моніторинг дотримання прав дитини.
Ініціатива триватиме протягом 2023-2024 років, і охоплюватиме всі регіони, де це можливо з міркувань безпеки. Загалом планується, що ініціативою буде охоплено понад 250 тис. дітей та їхніх батьки.
Ініціатива включає шість напрямків:
- Нові компетентності вчителя в умовах воєнного стану. Курс для освітян "Стаємо сильнішими разом" про ненасилтницьку комунікацію, розвиток толерантності, інтеграцію дітей ВПО, а також створення сприятливої атмосфери в класі за допомогою інструментів ОДГ/ОПЛ.
- Права людини та громадянина. Просвітницька кампанія щодо захисту прав дитини, налагодження співпраці з органами місцевого самоврядування, а також експертна підтримка системи моніторингу захисту прав дитини уповноваженого ВР з прав людини.
- Психологічна підтримка. Передбачає впровадження у співпраці із закладами післядипломної педагогічної освіти освітніх програм щодо “першої психологічної допомоги”.
- Підтримка дітей з особливими освітніми потребами. Впровадження освітніх програм підвищення кваліфікації фахівців ІРЦ щодо роботи із психотравмою та нозологіями, що спричинені війною.
- Безпечний освітній простір в закладах освіти. Консультації, тренінги для керівників та працівників органів упраління освітою щодо створення в закладх освіти безпечного осітнього простору.
- Громада безпечна для дитини — консультативно-дорадчі заходи щодо створення моделі безпечної громади для державних службовців, голів та управлінців освітою територіальних громад.
Протягом 2023 року планується, що біля 50 тис. вчителів пройдуть навчання, тренінги для про інтеграцію та права дитини, практичні тренінги щодо першої психологічної допомоги, буде проведено консультації та тренінги для керівників ОТГ та закладів освіти.
Фото: freepik.com