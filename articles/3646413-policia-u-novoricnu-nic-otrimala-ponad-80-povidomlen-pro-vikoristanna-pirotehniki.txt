Працівники Національної поліції отримали у новорічну ніч понад 80 повідомлень щодо використання громадянами піротехнічних засобів, з них понад 20 у столиці.

Про це на брифінгу у Медіацентрі Україна-Укрінформ повідомила речниця НПУ Мар’яна Рева.
За її словами, у новорічну ніч деякі люди попри заборону і численні попередження запускали салюти, використовували піротехнічні засоби, реалізація і використання яких в Україні заборонено.
«Ми зафіксували понад 80 повідомлень по всій Україні саме у новорічну ніч щодо використання піротехніки. Більше 20 з них були у Києві. Усі ці повідомлення ми перевірили. Деякі з них дублювалися, деякі – не підтверджувалися, але були і такі, які підтвердилися», - сказала Рева.
Вона поінформувала, що поліція відкрила кілька кримінальних проваджень за фактом хуліганства через запуск піротехнічних засобів у новорічну ніч.
Зокрема, запуски піротехніки були зафіксовані й у Харківській, Чернівецькій та Київській областях.
«Але, як правило, там були адмінправопорушення. Кримінальні провадження відкривалися у Києві і Вінниці», - зазначила представниця НПУ, додавши, що поліція склала близько 10 адмінпротоколів по Україні за використання піротехнічних засобів.
Адміністративна відповідальність передбачає від кількох сотень до 34 тисяч гривень штрафу, кримінальна - від 17 тисяч гривень штрафу і до 5 років обмеження волі.
За словами речниці НПУ, працівники Нацполіції упродовж новорічної ночі отримали більше 29 тисяч повідомлень від громадян, з них понад 5,5 тисячі стосувалися подій кримінального характеру.
«Якщо ми говоримо про новорічні свята, то можу запевнити, що поліція виконала усі завдання, покладені на неї, завдання з безпеки у цей період. Загалом за цей час, за 1 січня, ми отримали більш як 29 тисяч повідомлень на спецлінію 102. Понад 5,5 тисячі повідомлень – це були події саме кримінального характеру», - заявила вона.
Рева поінформувала, що більшість цих повідомлень носили інформаційний характер, були і повідомлення про адмінправопорушення різного типу.
Представниця Нацполіції зазначила, що поліція раніше неодноразово попереджала про те, що комендантська година у період свят не скасовується, і люди загалом дослухалися до цього і були законослухняними у новорічну ніч.
«Хоча такі випадки фіксувалися. І у новорічну ніч у нас було зафіксовано трохи більше сотні таких випадків, більше 60 з них було саме у Києві. Поліцейські перевіряли документи у громадян і надалі відпускали їх, звісно, попереджаючи про те, що треба дотримуватися і комендантської години, і реагувати на сигнал повітряної тривоги», - уточнила Рева.
Як повідомлялося, 2 січня перший заступник міністра внутрішніх справ Євгеній Єнін заявив, що до підрозділів Національної поліції у новорічну ніч загалом було доставлено 102 порушники комендантської години, із них майже 60 – у Києві.