За минулий рік в Україні офіційно зафіксували понад 2 тисячі кібератак з боку рф на реєстри з персональними даними громадян та інформаційні системи МЗС, Міноборони та енергетичного сектору.


Про це повідомив віцепрем'єр-міністр – міністр цифрової трансформації Михайло Федоров в інтерв’ю Радіо Свобода, передає Укрінформ.
«Якщо ми говоримо про офіційно зафіксовані атаки, то це понад дві тисячі за рік (після 24 лютого 2022 року – ред.). Але насправді відбувається кібервійна, коли атакуються безліч інформаційних систем. І ці атаки не фіксуються, але відбуваються. Тому ми можемо говорити про набагато більшу кількість атак», - зазначив він.
За словами Федорова, росіяни намагаються потрапити в реєстри або в інформаційні системи, де зберігаються персональні дані громадян. Водночас атак зазнає енергетична сфера, інформаційні системи, які пов’язані з МЗС, з Міноборони.
Також міністр зауважив, що було зафіксовано сотні кібератак після 24 лютого і на за стосунок «Дія». За його словами, застосунок не зберігає персональних даних. Саме тому, на його думку, архітектура «Дії» побудована ідеально для воєнного часу і її досить складно атакувати.
«Перед вторгненням, за 3-4 місяці, власна команда хакерів атакувала нас 24/7 і ми змогли попередити багато сенситивних кібератак на енергетичну сферу, на державні портали, на державні сервіси», - сказав Федоров.
Як повідомлялося, за даними канадської розвідки, росія намагатиметься за допомогою своїх хакерів завдати у кібернетичному просторі шкоди союзникам України.