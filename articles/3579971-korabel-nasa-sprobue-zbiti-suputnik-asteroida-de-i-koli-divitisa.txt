У ніч на вівторок, 27 вересня, космічний корабель місії DART Національного управління з аеронавтики та дослідження космічного простору США (NASA) має врізатись у супутник астероїда Дідім – Діморф.

Як передає Укрінформ, про це повідомляє Space.com.
Очікується, що саме зіткнення відбудеться о 02.14 за київським часом.
Якщо все піде за планом, космічний корабель DART вріжеться зі швидкістю 6,6 км за секунду в Діморф, намагаючись змінити траєкторію його руху.
Місія має на меті перевірити теорію про те, що цей метод можна використати для зміни курсу астероїда, якщо космічний камінь у майбутньому прямуватиме прямо в бік Землі.
Хоча ані Дідім, ані Діморф не становлять загрози для планети Земля, результати місії DART нададуть важливу інформацію вченим та інженерам для розробки планів захисту Землі на майбутнє.
За трансляцією NASA можна спостерігати із 00.30 за київським часом за посиланням https://www.youtube.com/watch?v=-6Z1E0mW2ag
Як повідомлялося, 24 листопада минулого року NASA спільно з компанією SpaceX успішно запустили в космос ракету-носій Falcon 9 з апаратом місії Double Asteroid Redirection Test (DART). Місія NASA з перенаправлення астероїдів - перша спроба перевірити, чи є реалістичною зміна курсу астероїда.