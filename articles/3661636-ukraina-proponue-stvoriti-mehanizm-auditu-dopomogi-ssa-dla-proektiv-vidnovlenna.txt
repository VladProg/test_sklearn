Україна запропонувала створити механізм аудиту допомоги, виділеної Сполученими Штатами для проєктів відновлення, спільно з Рахунковою палатою США.

Про це міністр інфраструктури України Олександр Кубраков повідомив у Фейсбуці, передає Укрінформ.
Як зауважив глава відомства, під час зустрічі з інспекторами Міністерства оборони Сполучених Штатів, Державного департаменту та Агентства з міжнародного розвитку (USAID), які прибули в Київ для аудиту американської допомоги, були обговорені механізми і процедури прозорості та підзвітності використання коштів і допомоги, яку Україна отримує для відновлення та повоєнної відбудови.
Кубраков нагадав, що кілька тижнів тому Кабінет Міністрів ухвалив рішення про створення Державного агентства відновлення та розвитку інфраструктури України. На порядку денному – опрацювання механізму координації та підзвітності донорської допомоги, зокрема і через імплементацію процедур закупівель міжнародних фінансових інституцій.
«Ми запропонували створити відповідний механізм з аудиту допомоги Сполучених Штатів для проєктів відновлення спільно з U.S. Government Accountability Office (U.S. GAO). Сподіваюся, це стане додатковим дієвим інструментом для забезпечення прозорості використання допомоги від партнерів», – зазначив міністр.
За словами Кубракова, також на сьогодні критично важливим є доступ до механізмів прямих закупівель у виробників, адже це заощаджує державним підприємствам мільярди гривень. Так, наприклад, завдяки прямим контрактам Укрзалізниці з американською компанією Exxon Mobile чи польською Orlen за кілька місяців вдалося подолати дефіцит палива, що склався навесні. Водночас за прямими договорами Укрзалізниця закупила електроенергію в національної енергогенерувальної компанії «Енергоатом», заощадивши тим самим понад 4 мільярди гривень. На чверть були зменшені витрати на закупівлю природного газу для потреб виробничих компаній.
Очільник Мінінфраструктури подякував американським колегам за лідерську роль у підтримці України в боротьбі з російським агресором. «Сьогодні Україна показує всьому світу, що є надійним і прогнозованим партнером, з працюючими антикорупційними інститутами, і ми продовжуємо рухатися у цьому напрямку», – додав він.
Як повідомляв Укрінформ, 27 січня інспектори Державного департаменту Сполучених Штатів, Міністерства оборони та Агентства з міжнародного розвитку (USAID) прибули в Україну для зустрічей і з метою поліпшити незалежний нагляд за допомогою США.
Фото: Олександр Кубраков, Facebook