Україна глибоко занепокоєна проведенням в Південно-Африканській Республіці спільних військово-морських навчань із рф, а також Китаєм, в яких використовуються ракети такого ж типу, як і для вбивства українців, і символи«Z» та «V».

Про це йдеться у коментарі речника МЗС України Олега Ніколенко, повідомляє Укрінформ.
Відповідно до нього, у навчаннях бере участь російський фрегат, маркований символами «Z» та «V», під якими нині російська армія скоює воєнні злочини та злочини проти людяності в Україні.
МЗС також зауважило, що російський корабель несе ракети такого ж типу, які використовуються для вбивства цивільних громадян та знищення критичної інфраструктури в українських містах і селах.
«Ми глибоко розчаровані, що в той час, коли міжнародна спільнота засуджує російську агресію, зокрема країни Африки, і посилює ізоляцію рф задля припинення війни, південноафриканська влада переймає досвід російської воєнної машини. Верх цинізму полягає в тому, що маневри розпочинаються навколо 24 лютого – в день, коли рік тому росія розв’язала війну, незнану в Європі з часів Другої світової війни», - заявило міністерство.
Насамкінець МЗС України закликало ПАР не заохочувати подальшу агресію росії та її почуття безкарності, а також стати на захист основоположних принципів міжнародного права та Статуту ООН.
24 лютого 2022 року росія розпочала новий етап війни проти України – повномасштабний наступ. За рік Сили оборони України завдали значних втрат агресору, знищивши майже 147 тис. російських загарбників.