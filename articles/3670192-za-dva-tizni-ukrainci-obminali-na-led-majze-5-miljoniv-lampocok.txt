Протягом двох тижнів за програмою уряду та Євросоюзу жителі України вже обміняли близько 5 мільйонів ламп розжарювання на енергозбережні LED-лампи.

Про це повідомляє Урядовий портал, передає Укрінформ.
“Близько одного мільйона українців вже скористалися програмою безкоштовного обміну старих ламп розжарювання на нові енергозбережні LED-лампи. Від старту програми 30 січня українці обміняли близько 5 мільйонів ламп. Водночас вже 2,2 млн енергозбережних лампочок споживачі замовили через застосунок “Дія”, - йдеться у повідомленні.


Зазначається, що мета уряду – реалізувати програму заміні 50 млн ламп розжарювання на нові енергозбережні лампи, які мають суттєво скоротити споживання електроенергії населенням. Кампанія передбачає охопити близько 10 млн українців, кожен з яких може обміняти по п’ять LED-ламп. Наразі Кабмін продовжує пошук донорів, які б забезпечили фінансування закупівлі ще 10 мільйонів ламп.


За оцінками фахівців, перехід на світлодіодні лампи допоможе споживати на 7-10% менше електрики в моменти пікового навантаження, тобто заощадити близько 1 гігавата електроенергії. Також завдяки сучасним LED-лампам в українців можуть зменшитися рахунки за електроенергію.


Як повідомлялося, минулого тижня програму обміну ламп було поширено на міста та селища міського типу по всій країні: 6 млн енергоощадних ламп надійшли до 1300 відділень Укрпошти. Передбачається, що до кінця лютого їх отримають і найменші села, щоб кожен українець міг зробити свій внесок у заощадження електроенергії.