Колишньому заступнику міністра екології та природних ресурсів часів президента Януковича та двом іноземним громадянам повідомили про підозру у заволодінні 32,048 млн грн при закупівлі послуг із дистанційного зондування Землі.

Про це інформує пресслужба Національного антикорупційного бюро.
Як встановило слідство, у 2011 році Мінприроди оголосило переможцем у тендері на розробку та впровадження програмного забезпечення для проведення моніторингу навколишнього природного середовища заздалегідь визначену австрійську компанію.
Відомство уклало з нею договір на суму 41,15 млн грн. Однак, переможець не був здатний і взагалі не планував надавати ці послуги. Натомість за допомогою радників тодішнього міністра екології та природних ресурсів залучили низку підрядників, які й стали реальними виконавцями тендеру. За це вони одержали лише близько 20% від суми тендеру. Решту отриманих від міністерства коштів (32,048 млн грн) упродовж 2012 року учасники схеми вивели — перевели на рахунки інших компаній-нерезидентів на підставі фіктивних документів про нібито розроблене програмне забезпечення, яке насправді не розроблялося та не постачалося, а його функціонал виконувався частиною програмного забезпечення, яке було поставлене реальним виконавцями проєкт.
Оскільки місцеперебування експосадовця не встановлено, про підозру йому повідомили в порядку ст. ст. 111, 135, 278 КПК України. Повідомлення про підозру іноземним громадянам направлено до країн їх реєстрації в межах міжнародної правової допомоги.
Слідство вживає необхідних заходів для притягнення до кримінальної відповідальності інших учасників корупційної схеми.