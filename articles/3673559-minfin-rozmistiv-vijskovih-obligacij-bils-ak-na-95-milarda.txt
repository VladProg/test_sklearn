Міністерство фінансів України 21 лютого 2023 року залучило до державного бюджету 9,563 млрд грн в еквіваленті від продажу облігацій внутрішньої державної позики (ОВДП).

Як передає Укрінформ, про це повідомляє пресслужба відомства у Фейсбуці.
"Сьогодні (21 лютого - ред.) на аукціонах ОВДП Мінфін розмістив державні облігації на суму понад 9,5 млрд грн в еквіваленті", - йдеться у повідомленні.

Міністерство фінансів запропонувало інвесторам гривневі ОВДП: 535 млн грн під 15% з погашенням через 9 місяців; 49 млн грн під 18,5% з погашенням через 1 рік; 7,393 млрд грн під 18,51% з погашенням через 2 роки.
Також Мінфін розмістив ОВДП у доларах США на $43 млн під 4,25% з погашенням через 6 місяців.
Як повідомляв Укрінформ, у зв’язку з російською агресією український уряд ухвалив рішення про поетапний випуск військових облігацій в обсязі до 400 млрд грн. Мінфін проводить аукціони з продажу ОВДП щовівторка, починаючи з 1 березня 2022 року. За словами Прем'єр-міністра України Дениса Шмигаля, торік за рахунок випуску військових облігацій було отримано майже 600 млрд грн.