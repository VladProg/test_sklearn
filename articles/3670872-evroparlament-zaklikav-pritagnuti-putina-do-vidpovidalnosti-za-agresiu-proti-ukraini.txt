Європейський парламент закликав керівництво ЄС та міжнародну спільноту до скоординованих дій для притягнення президента рф володимира путіна та інших високопосадовців росії і білорусі до відповідальності за злочин агресії проти України.


Про це йдеться у спільній резолюції політичних груп Європарламенту, що була ухвалена 16 лютого в під час пленарного засідання ЄП у Страсбурзі з нагоди першої роковини з початку російської агресивної війни проти України, повідомляє кореспондент Укрінформу.
Повний текст резолюції невдовзі буде оприлюднений на сайті Європейського парламенту.
«Європейський парламент… підкреслює, що президент путін, інші російські лідери та їхні білоруські союзники, які планували та віддавали відповідні накази на початок агресивної війни проти України, мають бути притягнуті до відповідальності за злочин агресії, який вони скоїли», – йдеться у документі.
У цьому контексті депутати звернулися до Європейської комісії, високого представника ЄС із зовнішньої та безпекової політики, до країн-членів із закликом надати підтримку у забезпеченні відповідальності за злочини, що були скоєні під час агресивної війни росії проти України, включаючи злочин агресії, воєнні злочини, злочини проти людства та за злочин геноциду.
«Європейський парламент підтверджує свій заклик до Європейської комісії, високого представника ЄС та до країн-членів працювати разом з Україною та з міжнародною спільнотою для утворення спеціального трибуналу з розслідування та покарання злочину агресії, що був скоєний проти України російськими лідерами та їхніми союзниками», – наголошується у резолюції.
Європейські політики закликали дипломатичні установи ЄС та країн-членів продовжувати працювати «якомога більш щільно та інтенсивно» з міжнародними партнерами, щоб зміцнити єдність міжнародного співтовариства у засудженні та у протидії російській агресивній війні, з метою забезпечення відповідальності нападників за воєнні злочини, злочини проти людства та за злочин агресії. Вони підтвердили повну підтримку роботі Міжнародного кримінального суду та його зусиллям, щоб покласти край безкарності винуватців у найбільш серйозних злочинах, що стосуються міжнародного співтовариства.
«Європарламент… підтверджує, що триваюче примусове переміщення та депортація українських дітей в росію, включаючи тих, кого утримували в установах для нагляду, а також їх насильницька адаптація у російських родинах є порушенням українського та міжнародного законодавства; насильницьке передання дітей з однієї до іншої групи є злочином геноциду, відповідно до Статті ІІ Конвенції про запобігання злочину геноциду та покарання за нього; закликає міжнародне співтовариство, у цьому зв’язку, підтримати зусилля влади України із зібрання, документування та збереження доказів порушень прав людини, що були скоєні під час російської війни проти України», – йдеться у документі.
Як повідомлялося, з початку повномасштабної російської військової агресії проти України, яка розпочалася 24 лютого 2022 року, Європейський Союз надає Україні політичну, економічну, фінансову, гуманітарну та військову допомогу. Одну із ключових позицій у цих зусиллях займає Європейський парламент, який продовжує висловлювати солідарність та підтримку Україні у її боротьбі проти російської агресивної війни та надає відповідні політичні рекомендації для практичних дій з боку євроінституцій у реалізації такої допомоги.