В Івано-Франківську відкрили виставку «Херсонщина – це Україна», аби зібрати кошти для ЗСУ та відбудови втрачених пам’яток.

Про це у Фейсбуці повідомив Івано-Франківський міський голова Руслан Марцінків, передає Укрінформ.
«Херсонщина – це Україна». Виставка картин з однойменною назвою відкрилась в Івано-Франківську. Митці створювали культурну візитівку нескореної Херсонщини. Аби через мистецькі заходи, продаж художніх творів і товарів з принтами, зібрати кошти на відбудову культурних пам’яток. А також на підтримку Збройних сил України для звільнення окупованих територій від російської навали», - зазначив Марцінків.

Він зауважив, що 50 картин створили 20 художників у рамках артрезиденції в Умані. Ще близько 50 картин художники передали для участі у виставках і подальшому продажі картин на офлайн і онлайн - аукціоні.
Мандрівну виставку уже побачили жителі міст та ВПО Умані, Кривого Рогу, Одеси та Львова. В Івано-Франківську вона працюватиме до 6 листопада.
Фото: Руслан Марцинків, Facebook