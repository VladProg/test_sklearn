Українці у боротьбі з російською агресією змінили історію і довели, що Україна за визначенням належить до Європейського Союзу, і ЄС має уточнити свої процедури, щоб відобразити цю реальність.

Про це у неділю під час виступу на Мюнхенській безпековій конференції заявив високий представник ЄС Жозеп Боррель, повідомляє кореспондент Укрінформу.

«Україна належить до родини Європейського Союзу і вона буде членом Європейського Союзу. За визначенням, після того, що вже трапилося. Після того, як вони (українці – ред.) були під бомбами, після того, як їх вбивали, після всіх цих хвиль російської агресії. Історія вже звершилася. Тож майбутнє України буде в Європейському Союзі», - наголосив Боррель.
«Це спонукає нас змінити наші процедурні правила. Це змінить розмір та розмаїття Європи, коли Україна стане членом ЄС, як і багато Балканських країн також. Тож перша річ – змінити шлях, яким ми працюємо. Тому що я не можу уявити собі, яким чином перейти від 27 до 36, а може, за певних умов, до 33 країн (в ЄС – ред.), як це можливо здійснити за правилами, за якими ми працюємо і приймаємо наші рішення зараз. Тож вони (країни-кандидати – ред.) мають своє домашнє завдання, а ми також маємо наше домашнє завдання», - зауважив високий представник ЄС.
За його словами, ще до початку війни Україна досягла великого прогресу в реформах за допомогою ЄС, який активно інвестував у її політичний та економічний розвиток. Тоді з цією метою ЄС витратив більш як 15 мільярдів євро. Після початку російської агресії ЄС інвестував вже більше 60 мільярдів євро для допомоги Україні.
Високий представник ЄС наголосив, що Україна має трансформувати свою політичну структуру, боротися проти корупції та розвивати справжню демократію і ефективну економіку. На переконання Борреля, українці зроблять це, тому що вони хочуть це зробити, і зробити швидко. ЄС підтримує їх зусилля. Нині Єврокомісія робить все можливе, щоб допомогти Україні у вирішенні цих завдань та працює із «швидкістю, яка була небаченою до цього», запевнив Боррель.
«Тож це відбулося. Україна належить до Європи. Вона може туди йти різними шляхами. Але це вже відбулося. Україна належить до Європейського Союзу, до європейської родини, європейської культури, європейської цивілізації, до європейського способу життя. Зараз це має бути інституалізовано. Вони мають виконати своє домашнє завдання, ми маємо допомогти їм та приготуватися, щоб прийняти Україну, подобається це комусь чи ні», - наголосив Боррель.
Як повідомлялося, сьогодні, 19 лютого, у Німеччині триває зустріч провідних політиків Європи та світу в рамках Мюнхенської безпекової конференції, що присвячена найбільш актуальним проблемам європейської та світової безпеки.