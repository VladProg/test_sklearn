Повномасштабним вторгненням в Україну росія перетнула останню "червону лінію", і цю агресію ніщо не може виправдати.

Як передає кореспондент Укрінформу, про це заявив президент Національної Ради Республіки Австрія Вольфганг Соботка під час відкриття спеціального засідання парламенту, присвяченого роковинам війни рф проти України.
"Сьогодні, рівно рік тому почалася безглузда та трагічна загибель такої великої кількості людей в Україні – солдатів, невинних дітей, жінок та чоловіків. Сьогодні, рівно через рік ми маємо брати до розуміння, що мир та свобода на європейському континенті більше вже не можуть сприйматися як даність", - заявив на початку засідання Соботка.
Він наголосив, що "заїздом російських танків на суверенну територію України було перетнуто останню червону лінію". "Ніщо не може виправдати цю агресію, ніщо не може виправдати це насильство", - підкреслив спікер австрійського парламенту.
На його заклик члени Національної ради вшанували пам'ять жертв російської війни, а також жертв руйнівного землетрусу у Туреччині та Сирії.
Соботка поінформував, що на засіданні присутні запрошені представники делегації Верховної Ради у ПА ОБСЄ, які зараз перебувають у Відні, а також посол України в Австрії Василь Химинець.
Як повідомляв Укрінформ, у роковини повномасштабного вторгнення рф в Україну 24 лютого Національна рада Австрії проводить спеціальне засідання за участі федерального канцлера Карла Негаммера для обговорення війни, що триває та реагування на неї австрійського уряду.
Засідання скликано на вимогу опозиційної ліберальної партії NEOS, яка ініціювала так званий "терміновий запит" до канцлера під назвою "Рік російської агресії в Україні – як Ви, пане канцлер, захищаєте свободу і безпеку Австрії від путінської росії?"
Фото: parlament.gv.at