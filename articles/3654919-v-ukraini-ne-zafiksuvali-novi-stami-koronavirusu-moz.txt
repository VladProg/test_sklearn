В Україні немає циркуляції нового штаму COVID-19.

Про це в ефірі загальнонаціонального телемарафону "Єдині новини" сказав міністр охорони здоров’я Віктор Ляшко, передає Укрінформ.
«Україна навіть під час воєнних дій продовжує досліджувати зразки коронавірусу та інших гострих респіраторних інфекцій. Ми проводимо секвенування - це коли розкладається геном вірусу і досліджується, який саме штам циркулює Україною. Хочу сказати, що в Україні сьогодні нових видів штамів коронавірусу не зафіксовано, він у нас не циркулює. Це ми можемо офіційно заявити, судячи з того біологічного матеріалу, який надходив на дослідження циркуляції - цього штаму не виявлено», - сказав Ляшко.
Міністр зауважив, що з’ясувати, наскільки новий штам ковіду агресивний, можна буде згодом, аналізуючи статистику по інших країнах і ті випадки, які з’являться в Україні. Відповідно на те, як поведе себе новий штам, буде реагувати і система охорони здоров'я.
Водночас міністр наголосив, що люди, які зробили повний курс щеплення проти коронавірусної хвороби, а також два бустерних щеплення, при захворюванні переносять його легко.
«Сьогодні у нас кількість госпіталізованих до лікарень з коронавірусною хворобою в середньому коливається на рівні 3,5 тис. тих, хто одночасно перебувають у лікарнях. З них невелика кількість на кисневій терапії. Це свідчить про те, що і вакцини працюють, і система продовжує відповідно реагувати», - сказав Ляшко.
Нині, за його словами, немає такої ситуації, яка спостерігалася за часи пандемії щодо заповнення ліжок і нестачі кисню.