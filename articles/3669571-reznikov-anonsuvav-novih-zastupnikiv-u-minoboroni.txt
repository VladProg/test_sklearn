Міністр оборони України Олексій Резніков подав документи на погодження кандидатур на посади своїх заступників.

Як передає Укрінформ, про це міністр оборони України Олексій Резніков повідомив у Фейсбуці.
«Хочу поінформувати про низку актуальних рішень, які стосуються кадрового та структурного оновлення Міністерства оборони для підвищення ефективності роботи. Будуть нові заступники міністра. Відповідні документи на погодження я вже подав», - написав він.
Як повідомлялося, видання «Дзеркало тижня» опублікувало матеріал, згідно з яким нібито ціни на закупівлю харчів і надання послуг з харчування для військових у контракті Міноборони перевищують роздрібні у два-три рази.
Невдовзі заступник міністра оборони В’ячеслав Шаповалов, який відповідав за тилове забезпечення Збройних сил, написав заяву про звільнення. 24 січня Кабмін звільнив Шаповалова з посади заступника міністра оборони.
У Державному бюро розслідувань проводять розслідування за фактом оборудок посадовців міністерства і приватних підприємств під час закупівель для військовослужбовців.