Ціни на нафту знижуються у середу, 15 лютого, продовжуючи негативно реагувати на повідомлення про продаж нафти зі стратегічного резерву США.

Як передає Укрінформ, про це повідомляє enkorr.


Квітневі ф'ючерси на Brent подешевшали на лондонській біржі ICE Futures на $0,78 (0,91%), до $84,8 за барель. У вівторок Brent знизилася в ціні на $1,03 (1,2%), до $85,58 за барель.


Березневі ф'ючерси на WTI здешевшали на Нью-Йоркській товарній біржі (NYMEX) на $0,75 (0,95%), до $78,31 за барель. За попередню сесію контракт подешевшав на $1,08 (1,4%), до $79,09 за барель.


Напередодні Міненерго США повідомило про плани продати на ринку 26 млн барелів нафти зі стратегічного резерву (SPR) 2023 року. Продаж відбудеться з 1 квітня по 30 червня. Вивільнення палива із запасів відбуватиметься у межах, досягнутих ще 2015 року, домовленостей і пов'язане з виконанням держбюджету, сказав редактор Sevens Report Research Тайлер Річі в інтерв'ю MarketWatch.


«Але коли трейдери бачать на екрані заголовок новини про вивільнення нафти зі стратегічного резерву, вони насамперед думають про зростання пропозиції на ринку, після чого спочатку тиснуть кнопку «продати» і лише потім уже ставлять питання», – додав він.


ОПЕК напередодні підвищила оцінку попиту на нафту на 2023 рік на 100 тис. барелів на добу (б/д) – до 101,87 млн б/д. Очікується, що 2023 року зростання споживання нафти в країнах ОЕСР складе 0,35 млн б/д, а в країнах, що не входять до ОЕСР, – 1,96 млн б/д.


Оцінку попиту на нафту в першому кварталі 2023 року збільшено на 220 тис. б/д порівняно з попереднім прогнозом, до 101,26 млн б/д; у другому – на 50 тис. б/д, до 100,7 млн б/д. Прогноз на третій квартал збільшено на 90 тис. б/д, до 101,99 млн б/д.


Крім того, дані Американського інституту нафти (API), опубліковані в ніч із вівторка на середу, вказали на зростання запасів у США за тиждень, що завершився 10 лютого, на 10,5 млн барелів. Доповідь Міненерго країни про запаси буде опубліковано пізніше у середу, 15 лютого. Опитані Trading Economics аналітики в середньому очікують на збільшення запасів нафти приблизно на 1,2 млн барелів.