Голова правління інтернет-мегаплатформи Meta Марк Цукерберг оголосив про скорочення діяльності цієї структури, що потягне за собою реорганізацію деяких компаній та ймовірне скорочення персоналу, що пояснюється уповільненням темпів зростання компанії.

Про це Укрінформ повідомляє з посиланням на агентство Bloomberg.
«Голова правління (СЕО) платформи Марк Цукерберг оголосив про плани з реорганізації деяких команд та скорочення чисельності персоналу, вперше за всю історію організації, посилаючись на завершення ери швидкого зростання цього гіганта соціальних медіа. Це буде перше бюджетне скорочення з моменту заснування Facebook у 2004 році. За його словами, до 2023 року Meta буде меншою», - йдеться у повідомленні.
Про майбутні скорочення Цукерберг оголосив особисто під час зустрічі з персоналом.
За повідомленням Bloomberg, біржові акції Meta, вартість яких і без того знижувалася, після цього повідомлення зазнали падіння на 3,7 відсотка на чергових торгах. Це означає, що з початку року акції Meta втратили 60 відсотків вартості з початку року.
Причиною є падіння прибутків від реклами, що пояснюється зростаючою конкуренцією на ринку. Зокрема, певні обмеження у використанні платформи на телефонах iPhone ввела компанія Apple Inc., частина користувачів відходять від активного спілкування в Instagram на користь платформи TikTok.
Наразі в компанії Meta працевлаштовані понад 83 тисячі співробітників, з яких близько 6 тисяч людей були найняті у другому кварталі поточного року.
За економічними показниками на початок року, прогнозовані обсяги витрат компанії на кінець року можуть бути на 3 мільйони доларів нижчими від запланованих 95 мільярдів доларів.
За повідомленням, Meta не є єдиною компанією, яка відчуває ринковий тиск. Раніше про припинення набору нових працівників оголосила платформа Twitter.