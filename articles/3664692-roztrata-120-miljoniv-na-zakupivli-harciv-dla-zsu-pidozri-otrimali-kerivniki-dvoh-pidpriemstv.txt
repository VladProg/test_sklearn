Офіс головного прокурора повідомив про підозру двом керівникам підприємств, які закуповували продукти для Міноборони, за фактом розтрати коштів в особливо великих розмірах (ч. 5 ст. 191 КК України).

Про це інформує пресслужба Офісу генерального прокурора у Телеграмі, передає Укрінформ.




«За даними слідства, підозрювані, отримавши кошти, виділені Міністерством оборони України на оплату за поставки товарів і послуг із забезпечення харчуванням Збройних Сил, спрямували їх не за цільовим призначенням, а вивели в тіньовий, неконтрольований державою обіг», - йдеться в повідомленні.




Також зазначається, що з метою штучного збільшення вартості товарів підозрювані закуповували продукти харчування у «фіктивних підприємств». Своїми діями вони завдали державі близько 120 млн грн збитків.




У відомстві зауважують, що наразі перевіряється причетність посадовців Міноборони до протиправної діяльності. Досудове розслідування здійснює ГСУ Нацполіції України, а оперативний супровід - СБУ.
Як повідомляв Укрінформ, працівники Державного бюро розслідувань викрили та затримали злочинну групу, яка привласнювала кошти, виділені на харчування військовослужбовців Збройних Сил України.
Фото: МОУ