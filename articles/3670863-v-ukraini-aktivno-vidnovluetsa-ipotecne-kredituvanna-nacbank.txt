З вересня 2022 року українці почали знову активно брати іпотечні кредити і на сьогодні загальна сума таких кредитів сягнула майже 800 млн грн.

Про це повідомила пресслужба Нацбанку, передає Укрінформ.
«Переважна частина іпотечних кредитів у 2022 році – дві третини за кількістю договорів – були надані в січні-лютому до початку повномасштабної військової агресії рф. У березні–травні іпотечні кредити не надавалися взагалі, влітку видачі були поодинокими. Натомість з вересня іпотека розпочала поступово відновлюватися. Восени 2022 року банки видали 252 іпотечні кредити на загальну суму в майже 280 млн грн, а у грудні – 405 кредитів на пів мільярда гривень», – зазначено в повідомленні.
За даними щомісячного опитування банків про обсяги іпотечних позик, у 2022 році видали 2009 іпотечних кредитів на загальну суму майже 2 млрд грн. Порівняно з 2021 роком нове іпотечне кредитування скоротилося у більш ніж 5 разів за кількістю договорів та у 4 рази за сумою.
У червні-грудні 2022 року іпотеку брали загалом для купівлі об’єктів на вторинному ринку нерухомості – 99% від усіх іпотечних кредитів.
Іпотечні позики почали брати частіше завдяки державним програмам підтримки кредитування «Доступна іпотека» та «єОселя», які дають змогу отримати кредити за зниженими відсотковими ставками – 7% та 3% річних відповідно до програм.
За регіонами найбільше іпотек видали в Києві та Київській області – 241 договір на загальну суму майже 345 млн грн (43% від загального обсягу), у Волинській області – 48 договорів на 60 млн грн (8%), Вінницькій області – 37 договорів на 50 млн грн (6%) та Чернігівській області – 54 договори на 47 млн грн (6%).
Як повідомлялося, із березня до вересня 2022 року ринок іпотечного кредитування майже зупинився.