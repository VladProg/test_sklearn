З жовтня українські порти вимушені працювати менше, аніж на половину своєї потужності, а обсяги недопоставок зернових на світовий ринок оцінюються у 2-3 мільйона тонн щомісяця.

Про це повідомляє голова комітету Верховної Ради з питань фінансів, податкової та митної політики Данило Гетманцев у Телеграмі, передає Укрінформ.
«З жовтня українські порти вимушені працювати менш аніж на половину своєї потужності, а обсяги недопоставок зернових на світовий ринок оцінюються у 2-3 млн тонн щомісяця (разом за жовтень, листопад, грудень і січень – понад 11 млн тонн)», - зазначив нардеп.
За його словами, зараз в Босфорі в черзі на інспекцію стоять майже 120 суден. Середній час очікування – від 2 до 5 тижнів, в результаті чого збитки для судновласників становлять від 30 тисяч доларів за кожен день простою. Однак спроби рф влаштувати «голодні ігри» не зупинять Україну, наголосив депутат.
Гетманцев нагадав, що Україна планує до кінця весни забезпечити зерном понад п’ять мільйонів людей у рамках програми Grain from Ukraine, яка покликана запобігти голоду в країнах Африки та Азії. В ній вже беруть участь вже 30 країн-донорів, які зібрали майже 200 млн доларів.
Як повідомлялося, програму Grain from Ukraine ініціював Президент України Володимир Зеленський. Вона передбачає закупівлю українського зерна країнами-партнерами та передачу його державам, які потерпають через гуманітарну кризу. Програма реалізується в партнерстві з World Food Program під егідою Організації Об’єднаних Націй.
Фото: АА