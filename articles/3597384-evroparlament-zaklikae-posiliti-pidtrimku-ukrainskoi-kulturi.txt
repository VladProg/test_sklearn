Європейський парламент наголошує на необхідності посилення підтримки та солідарності української культури.

Про це йдеться у резолюції, ухваленій Європарламентом у четвер, передає кореспондент Укрінформу.
Зокрема, Європарламент закликає Єврокомісію та держави-члени ЄС забезпечити, щоб гуманітарна допомога ЄС Україні враховувала нагальні потреби секторів культури та культурної спадщини.
Також ЄП переконаний, що відповідно до історичного рішення Європейської Ради від 23 червня 2022 року про надання Україні статусу кандидата в ЄС, їй також має бути виділена конкретна підтримка в рамках майбутнього Трастового фонду солідарності з Україною, схваленого главами держав і урядів на Європейській раді 24 і 25 березня 2022 р.
Крім того, Європарламент закликає ЄС надати цільову підтримку українським діячам культури, включаючи малі та середні підприємства, неурядові організації, місцеві ініціативи, університети та організації громадянського суспільства, - щоб допомогти їм розробити дорожню карту країни для реконструкції.
Європарламент вважає, що ЄС має підтримувати українську владу, зокрема місцеву та регіональну, а також організації громадянського суспільства як партнерів у відбудові країни та, зокрема, у відновленні культурних об’єктів. У зв’язку з цим парламент підкреслює, що ЄС має заохочувати учасників реконструкції застосовувати найвищі стандарти якості; визнає, що новий європейський Баухаус має потенціал зробити внесок у післявоєнне відновлення із залученням українського культурного та творчого секторів.
Євродепутати переконані, що особливу увагу слід приділяти культурно-історичним роботам, які проводить Україна, а також захисту її культурної спадщини. Європарламент підтверджує бажання ЄС брати участь у збереженні творів мистецької та культурної спадщини за допомогою всіх правових інструментів, що стосуються запобігання незаконному обігу або вивезення культурної спадщини під час війни.
Також Європарламент підкреслює нагальну потребу підтримати Україну в комплексному документуванні всіх нападів на культурну спадщину, зокрема тих, які можуть становити воєнні злочини і які вчинені проти культурної спадщини, що захищена міжнародними конвенціями. Парламент нагадує, що ЄС повинен не лише фізично захищати пам’ятники та об’єкти, але й посилити свою підтримку в оцифруванні та цифрової реєстрації культурної спадщини.
Серед іншого, у своїй резолюції Європарламент висловив щиру солідарність з виконавцями, художниками, творцями, авторами, видавцями, їхніми компаніями та всіма іншими митцями та працівниками культури, включно з аматорами, наголошуючи, що мистецтво і культура відіграватимуть фундаментальну роль у відновленні та відбудові України.
Євродепутати також високо оцінюють дії українських митців і творців, які чинять опір російському вторгненню, практикуючи своє мистецтво.
У резолюції зазначається, що війна росії проти України є спробою викорінити ідентичність і культуру суверенної нації, в тому числі шляхом стратегічних і цілеспрямованих актів знищення об’єктів культурної спадщини, що є воєнним злочином за значенням Гаазької конвенції 1954 року.
Європарламент доручив своєму президенту надіслати резолюцію Раді ЄС та Єврокомісії, а також урядам і парламентам держав-членів ЄС.
Як повідомляв Укрінформ, у четвер на пленарному засіданні Європейського парламенту відбулися дебати, присвячені європейській солідарності ЄС з Україною у сфері культури.