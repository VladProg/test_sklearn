Астронавти NASA Френк Рубіо та Джош Кассада понад 7 годин провели у відкритому космосі.

Про це йдеться у блозі американського космічного агентства, передає Укрінформ.
Як зазначається, астронавти вийшли зі шлюзу Міжнародної космічної станції, щоб встановити нові сонячні батареї (iROSA). Вони перебували у відкритому космосі впродовж 7 годин і 8 хвилин.
Це був третій вихід у відкритий космос для обох астронавтів і 257-ий вихід у межах місій щодо модернізації та обслуговування МКС.
Завдяки новим батареям iROSA потужність генерації електроенергії зросте на 30%, загальна доступна потужність МКС збільшиться зі 160 кВт до 215 кВт.
Як повідомляв Укрінформ, NASA шукає місце витоку на російському космічному кораблі, пристикованому до МКС.


Фото: blogs.nasa.gov