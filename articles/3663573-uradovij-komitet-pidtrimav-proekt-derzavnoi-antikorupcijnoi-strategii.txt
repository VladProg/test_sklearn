Урядовий комітет з питань нацбезпеки, оборони та правоохоронної діяльності підтримав проєкт Державної антикорупційної програми на 2023-2025 роки та рекомендував після доопрацювання передати на розгляд Кабміну.

Як передає Укрінформ, про це повідомляє Національне агентство з питань запобігання корупції.
«Сьогодні Урядовий комітет з питань нацбезпеки, оборони та правоохоронної діяльності, очолюваний міністром оборони Олексієм Резніковим, схвалив Державну антикорупційну програму на 2023-2025 рр. (ДАП) і рекомендував передати її на розгляд Кабінету Міністрів України, доопрацювавши із урахуванням обговорення», - йдеться у повідомленні.




Заступник голови НАЗК Андрій Вишневський зазначив, що агентство максимально ретельно опрацювало усі спірні позиції та зауваження, які надійшли до проєкту ДАП, врегулювавши практично всі розбіжності, зокрема, з Вищою радою правосуддя, Радою суддів, Антимонопольним комітетом, НАБУ та Фондом державного майна України без втрати серцевинного антикорупційного змісту.
«Наступним етапом має стати розгляд і затвердження документа на засіданні уряду», – зазначив він.
Комітет, засідання якого проводив міністр Кабінету Міністрів України Олег Немчінов, з урахуванням обговорення підтримав проєкт ДАП одностайно.
У НАЗК нагадують, що посли країн G7 та ЄС висловили підтримку якнайшвидшому ухваленню ДАП і наголосили на необхідності відновлення таких інструментів запобігання корупції, як електронне декларування публічних службовців та звітування політичних партій про витрати.
9 січня Урядовий комітет розглянув проєкт ДАП і повернув його НАЗК для проведення додаткових узгоджувальних процедур з органами, представники яких висловили зауваження.




НАЗК сподівається на ухвалення ДАП уже 2 лютого, напередодні Саміту Україна-ЄС, адже її затвердження засвідчить можливість початку переговорів про вступ до ЄС.




25 січня НАЗК направило на повторний розгляд доопрацьований проєкт ДАП. Після висловлення низки зауважень від окремих відомств НАЗК провело консультації із зацікавленими органами.
З текстом проєкту ДАП можна ознайомитися за посиланням.