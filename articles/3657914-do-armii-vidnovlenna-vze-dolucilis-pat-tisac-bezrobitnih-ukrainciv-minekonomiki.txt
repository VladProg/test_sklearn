У межах проєкту «Армія відновлення» до виконання суспільно корисних робіт залучено майже 5 тис. безробітних українців.

Як передає Укрінформ, про це повідомила пресслужба Міністерства економіки.
“На сьогодні до “Армії відновлення” залучено майже 5 тисяч безробітних у 10 областях. Ці люди отримують за виконання суспільно корисних робіт оплату в розмірі 6700 грн, що є більшим, ніж середня виплата допомоги з безробіття. Тож участь в цій програмі є вигідною для безробітних. Минулого року держава профінансувала виконання таких робіт на 29 млн грн. У 2023 році на це передбачено 104 млн грн”, - сказала заступниця міністра економіки Тетяна Бережна.
За її словами, перелік суспільно корисних робіт, які здійснюються в конкретному регіоні, залежить від його потреб. Безробітні можуть бути залучені до виконання робіт, які мають оборонний характер, робіт із ліквідації наслідків надзвичайних ситуацій техногенного, природного та воєнного характеру.
Лідерами в залученні безробітних до суспільно корисних робіт є Полтавська область - 1418 осіб, Сумська - 980 осіб, Київська - майже 900 осіб.
Як повідомлялось, в Україні запустили проєкт «Армія відновлення», який дозволяє повернути безробітних до економічно активного життя. Найчастіше людей залучають до укріплення дамб, розчищення узбережжя біля водойм та річок; заготівлі дров для населення; розвантаження гуманітарної допомоги; ремонтно-відновлювальних робіт у приміщеннях соціальної сфери; упорядкування, відновлення та благоустрою міст.