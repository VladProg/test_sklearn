Служба безпеки України розпочала нове кримінальне провадження щодо депутата державної думи російської федерації Олексія Журавльова, який особисто брав участь у бойових діях на сході України.

Як передає Укрінформ, про це СБУ повідомляє у Телеграмі.
“Служба безпеки зібрала додаткові матеріали та розпочала нове кримінальне провадження щодо депутата державної думи рф Олексія Журавльова, який брав участь у бойових діях проти Сил оборони України на східному фронті,” - ідеться в повідомленні.

З початку повномасштабного вторгнення він регулярно приїжджав до тимчасово захопленої частини Донецької області. Там посадовець увійшов до складу російського угруповання бойовиків “інтернаціональної бригади “п`ятнашка”.
Перебуваючи у лавах загарбників, він інспектував тимчасово захоплені населені пункти та був одним із головних “ньюзмейкерів” кремля, включаючись в ефіри пропагандистських телеканалів з фронту.
Крім цього Журавльов, розгорнув широку агітаційну кампанію на підтримку збройної агресії рф проти України. Під час пропагандистських заходів він публічно закликав до активізації так званої “денацифікації” та знищення двох млн українців.
Також російський депутат агітував жителів захоплених районів Донеччини вступати до загарбницьких угруповань країни-агресора.
Раніше СБУ вже повідомила йому про підозру в посяганні на територіальну цілісність і недоторканність України за участь у голосуванні держдуми рф про визнання кремлем незалежності самопроголошених “л/днр”.
Санкція статті передбачає покарання у вигляді 15 років або довічного позбавлення волі.
Нові обставини слідчі СБУ кваліфікують за ст. 260 (участь у діяльності не передбачених законом воєнізованих або збройних формувань) та ст. 436 (публічні заклики до агресивної війни або до розв'язування воєнного конфлікту) Кримінального кодексу України.
Служба безпеки проводить комплексні заходи для притягнення зловмисника до відповідальності. Розслідування здійснюють співробітники СБУ Івано-Франківської області за процесуального керівництва обласної прокуратури.
Як повідомляв Укрінформ, у грудні суд в Україні засудив до 15 років ув’язнення депутата нижньої палати федеральних зборів росії Дениса Майданова, який сприяв захопленню частини східних регіонів України.