Український інститут у співпраці з Міністерством закордонних справ та Ukraïner запустив проєкт Culture Fights Back, який розповідатиме іноземцям про митців та мисткинь, які долучилися до лав Збройних сил України.

Про це повідомив Український інститут, передає Укрінформ.
«У проєкті зібрані історії українських культурних діячів за напрямками: кіно, музика, література, громадянське суспільство, перформативне та візуальне мистецтво. Кожну історію доповнюють фото героїв/нь: одне з професійного цивільного життя, а друге — з військової служби, часто зроблене побратимами. Також можна одразу перейти до робіт митців та мисткинь та познайомитися з їхніми персоналіями та творчістю ближче», - поінформували автори проєкту.

В Українському інституті зазначили, що після повномасштабного вторгнення 24 лютого 2022 року культурні діячі, які збирали концертні зали, проводили читання та прем’єри, були змушені поставити творчість на паузу та вирушити на передову. Це створило величезний виклик для культурного сектору зараз та у майбутньому. Проте навіть в окопах митці продовжують писати вірші, обдумувати сценарії фільмів та розповідати світові про всі звірства російської армії.
«Задумуючи проєкт Culture Fights Back, ми прагнули показати іноземцям, що боротьба за свободу та державність об’єднує людей абсолютно різних професій. Він є маніфестацією цілісності українського суспільства, де кожен розуміє необхідність боротьби. Також ми хочемо привернути увагу міжнародної спільноти до втрат, яких зазнає українська культура», — наголосила перша заступниця міністра закордонних справ Еміне Джапарова.
В Українському інституті поінформували, що наразі доступні 30 історії, але згодом інформація доповнюватиметься. Серед митців, на жаль, є загиблі герої, зокрема артисти балету Олександр Шаповал та Вадим Хлуп’янець, режисер Віктор Онисько, оперний співак Василь Сліпак та громадський активіст Роман Ратушний.
Команда Українського інституту також планує фотовиставки за кордоном, аби привернути більше уваги до стану української культури під час війни та злочинів росії.