Український письменник Сергій Жадан отримав Schwarzkopf Europe Prize за підтримку демократичних цінностей.

Про це у Телеграмі повідомило Міністерство культури та інформаційної політики, передає Укрінформ.
"Сергій Жадан активно підтримав Помаранчеву революцію та Євромайдан, тому його поезія та погляди символізують активне українське громадянське суспільство. Перед обличчям війни він уособлює надію не лише для України, а й для всієї Європи», - зазначили організатори.
Премію Schwarzkopf Europe щороку вручають громадським діячам або організаціям, які відстоюють демократичні цінності, такі як свобода вираження думки, мирне співіснування, захист навколишнього середовища та боротьба з репресивними і недемократичними режимами.
Як повідомляв Укрінформ, письменник Сергій Жадан посів друге місце у рейтингу культурних діячів року за версією німецького видання Frankfurter Allgemeine Zeitung.