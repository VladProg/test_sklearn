У 2021 році в період, коли зв'язок між Землею і китайським марсіанським зондом "Тяньвень-1" був нестабільним, він разом з апаратом Mars Express Європейського космічного агентства допомогли вченим дізнатися більше про явища, які відбуваються поряд із Сонцем.

Про це повідомляє Укрінформ із посиланням на Сіньхуа.
З кінця вересня до середини жовтня 2021 року зв'язок між марсіанським зондом "Тяньвень-1" і Землею було порушено через сонячне випромінювання, що було спричинено астрономічним явищем, під час якого Марс і Земля, рухаючись по протилежних сторонах від Сонця, утворюють із ним пряму лінію.
Під час цього явища "Тяньвень-1" і Mars Express періодично подавали сигнали, що дозволило за допомогою радіотелескопів із Землі спостерігати вплив Сонця на ці сигнали.
У статті, нещодавно опублікованій у журналі Astrophysical Journal Letters, повідомляють, що 9 жовтня 2021 року, коли точка проєкції Червоної планети поблизу Сонця перебувала за 2,6 сонячного радіуса від центру Сонця, на Сонці спостерігали корональний викид маси, що викликав сильні перешкоди тривалістю 10 хвилин.
Крім того, згідно з результатами досліджень, проведених під керівництвом учених з Академії наук Китаю, поблизу точки проєкції було виявлено корональні хвилі - явище, що відображає, як магнітне поле стримує сонячний вітер.
Вчені також спостерігали високошвидкісний первинний сонячний вітер у момент припинення корональних викидів маси. Згідно з результатами дослідження, високошвидкісний сонячний вітер був виявлений до Сонця набагато ближче, ніж очікувалося.
Зонд "Тяньвень-1", який складається з орбітального апарата, посадкового модуля і марсохода, було запущено 23 липня 2020 року.