Глава МЗС Дмитро Кулеба подякував нідерландським парламентаріям за численні рішення на підтримку України протягом минулого року, зокрема за військову підтримку, та закликав пришвидшити постачання зброї і боєприпасів для потреб ЗСУ.

Про це повідомляє Укрінформ з посиланням на МЗС України.
“Сьогодні росіяни обстріляли транспортну зупинку та дитячий садок у Херсоні. Це не мало для них жодної військової мети. Єдина причина, чому росія щодня обстрілює Херсон — це акт помсти за спротив херсонців та деокупацію міста. Це терор проти мирних людей. Його можна зупинити лише силою, тому ми потребуємо подальшої підтримки Нідерландів”, - зазначив Кулеба.

Він наголосив на необхідності постачання Україні бойової авіації та якнайшвидшого початку навчання українських пілотів.
Він також закликав депутатів продовжити підтримку України на шляху до членства в ЄС.
“Я був тут і спілкувався з вами у травні минулого року, переконуючи у необхідності надати Україні статус кандидата на членство в ЄС. Тоді у нас була непроста дискусія з цього приводу. Але вже у червні рішення було ухвалене. Тепер я так само переконаний, що переговори про членство почнуться раніше, ніж багато хто думає. Я закликаю вас зайняти лідерську позицію і вже сьогодні наближати цей день. Україна буде членом ЄС, це логіка історії, і нам варто разом працювати заради цієї мети”, — наголосив він.
Міністр також висловив вдячність прем’єр-міністру Нідерландів Марку Рютте та своєму колезі Вопке Гукстрі за лідерство та ухвалення критично важливих рішень.
Дмитро Кулеба провів окрему зустріч з головами парламентських фракцій коаліції та опозиції.
На запрошення спікера парламенту Вери Бергкамп, Дмитро Кулеба взяв участь у відкритті пленарних дебатів щодо підтримки України за участі прем’єр-міністра Нідерландів Марка Рютте, міністра закордонних справ Вопке Гукстри, міністерки оборони Кайси Оллонгрен та міністерки міжнародної торгівлі та співпраці заради розвитку Ліс’є Схрейнемахер.
Також заплановані переговори Дмитра Кулеби з міністром закордонних справ Нідерландів Вопке Гукстрою.
Як повідомлялося, 21 лютого у Брюсселі вперше в історії відбулася тристороння зустріч між генеральним секретарем НАТО, високим представником ЄС Жозепом Боррелем та міністром закордонних справ України Дмитром Кулебою, які обговорили заходи із прискорення допомоги для України у боротьбі проти російського вторгнення.
Фото: mfa.gov.ua