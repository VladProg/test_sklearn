Під торговою маркою “Створено Захисниками” у магазинах мережі супермаркетів реалізовуватимуть продукцію українських ветеранів-підприємців.

Про це Укрінформу повідомили в пресслужбі Міністерства у справах ветеранів.
“Наші ветерани-підприємці виробляють цілу низку цікавих та конкурентоспроможних товарів, але про це знає невелика кількість людей. Насправді вже багато ветеранів започаткували власну справу, працевлаштовують побратимів і є менторами. Тому ми вирішили на рівні держави та у співпраці з українськими торговими мережами зробити наших ветеранів-підприємців впізнаваними виробниками якісної продукції, додати їм спроможності”, – розповіла міністр у справах ветеранів України Юлія Лапутіна.
Так, ветерани-підприємці отримали змогу представляти у мережі свою продукцію як крафтові виробники. Під торговою маркою “Створено Захисниками” їхня продукція зможе продаватися на полицях для малих виробників “Лавка Традицій” у магазинах “Сільпо”.
Наразі Мінветеранів працює над тим, аби якомога більше ветеранів-підприємців дізналися про таку можливість та долучилися до цього проєкту.
Для того, щоб потрапити на полиці магазинів, вироблена продукція має відповідати чинним державним стандартам щодо якості, безпеки, належних умов виробництва, наявності тих чи інших сертифікатів. Їхнє документальне оформлення та реєстрація зазвичай забирає багато часу, потребує додаткових витрат. У міністерстві зазначають, що це відлякує багатьох представників малого підприємництва заходити зі своєю продукцією до торговельних мереж, але спеціалісти проведуть для ветеранів-виробників всі необхідні роз'яснення та тренінги щодо чинної нормативно-правової бази та алгоритму дій для отримання належних документів на свою продукцію.
Для того, щоб взяти участь у проєкті ветерану слід заповнити анкету.
Як повідомлялося, Міністерство у справах ветеранів України та мережа супермаркетів «Сільпо» підписали Меморандум про співпрацю.