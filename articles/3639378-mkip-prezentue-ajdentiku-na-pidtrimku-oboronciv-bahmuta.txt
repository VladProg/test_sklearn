Міністерство культури та інформаційної політики презентувало серію постерів з айдентикою оборони Бахмута під назвою "Фортеця Бахмут. Сіль як сталь".

Про це повідомляє пресслужба Міністерства культури та інформаційної політики в Телеграмі, передає Укрінформ.
"Ключовий знак кампанії — це фортеця з патронів, як символ захисту і незламності міста та його захисників. Наші захисники та зброя і є той мур, який боронить місто",- йдеться в дописі.
Зазначається, що одним із елементів логотипу є символ солі із герба міста, що боронять. МКІП підкреслює, що символ солі «слугує» прицілом, під який потрапить кожен окупант.

"Кілька місяців триває героїчна оборона Бахмуту. Це нова легендарна сторінка в історії нашої народної війни із захисту України від рашистських загарбників. Оборона Бахмуту – унікальна операція української армії", - наголошує відомство.
Як повідомляв Укрінформ, понад тисячу об'єктів культурної сфери в Україні зруйновано під час розв'язаної росією війни.