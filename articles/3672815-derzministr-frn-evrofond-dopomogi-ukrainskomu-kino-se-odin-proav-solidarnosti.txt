Європейський фонд допомоги українському кінематографу, започаткований у розмірі 1,1 млн євро, є ще одним свідченням міжнародної солідарності з нашою країною.

Про це, як передає Укрінформ, заявила державний міністр культури ФРН Клаудіа Рот.
Вона повідомила, що головна європейська організація фінансових установ кіно - EFAD - створила фонд допомоги українській кіноіндустрії.
«У своїй злочинній агресивній війні проти України режим путіна намагається послабити й остаточно знищити українську ідентичність. Ми цього не допустимо. Тому європейська спільнота й надалі активно підтримуватиме культуру та медіасцену в Україні – адже вони є важливими носіями української ідентичності. Саме тут і спрацьовує Фонд допомоги українському кіно. Цим ми підтримаємо кінематографістів, аби вони розповідали свої історії та підносили свій голос. Таким чином, фонд допомоги є прихильністю культурній ідентичності України та ще одним чітким знаком європейської солідарності та єдності», - заявила політик.
Зазначається, що фонд покликаний підтримати українських кінематографістів у завершенні нового проєкту. Загалом на це передбачено 1,1 млн євро, а уряд Німеччини виділяє 200 тис. євро з бюджету державного міністра. Фондом керуватиме французька кінематографічна фінансова установа CNC.
Оголошення про створення фонду було зроблено в рамках кінофестивалю Berlinale, який відбувається 16-26 лютого.