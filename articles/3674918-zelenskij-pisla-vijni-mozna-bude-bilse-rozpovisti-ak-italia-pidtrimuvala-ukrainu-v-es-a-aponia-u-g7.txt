Після завершення війни можна буде детальніше говорити про те, яку роль у певний момент відіграла Італія в Європейському Союзі і Японія у «Групі семи» в плані підтримки України.

Про це Президент Володимир Зеленський заявив на пресконференції «Лютий. Рік незламності», повідомляє кореспондент Укрінформу.
Глава держави зазначив, що Україна має повну підтримку «Групи семи», де сьогодні головує Японія, і поінформував, що під час сьогоднішньої розмови з лідерами G7 ішлося про великий пакет допомоги Україні, в тому числі від Японії.
«Яку роль відіграла Італія в ЄС в якийсь момент і яку роль відіграла Японія у «Великій сімці», я думаю, коли-небудь після завершення війни ми зможемо більш детально проговорити. Ця роль важлива, дуже міцна і позитивна, і я за це дуже вдячний», - сказав Зеленський.
Коментуючи репліку японського журналіста, що Японія - єдина з країн G7, очільники якої ще не відвідали Україну від початку війни, Президент зазначив, що Японія надала велику підтримку Україні. Президент розповів, що Прем’єр-міністр Японії ще раніше запрошував його відвідати країну сходу сонця, і він також неодноразово запрошував Прем’єр-міністра Японії здійснити візит в Україну.
За словами глави держави, японська сторона дала згоду, хоча й зауважив, що не знає, коли це може статися.
«Він (Прем’єр-міністр. – ред.) очікуваний гість, Японія – очікувана в Україні держава», - наголосив Зеленський.
Як повідомлялося, Президент Володимир Зеленський сьогодні взяв участь зустрічі лідерів G7 + Україна.