Китай здійснив успішний запуск супутника зв'язку, який надаватиме комунікаційні послуги в тихоокеанському регіоні.

Про це повідомляє Сіньхуа, передає Укрінформ.
«З космодрому Січан (провінція Сичуань, Південно-Західний Китай) за допомогою ракети-носія «Чанчжен-3B» (Long March-3B) успішно здійснено запуск супутника «Чжунсін-19». Супутник успішно вийшов на задану орбіту», йдеться в повідомленні.
Як зазначається, основне призначення цього супутника - надання комунікаційних послуг для тихоокеанських водних шляхів, східної частини Тихого океану і західного узбережжя Північної Америки.
Ця місія стала вже 447-ю для ракет-носіїв типу «Чанчжен», уточнює Сіньхуа.
Як повідомлялося, 31 жовтня, Китай успішно запустив останній модуль своєї космічної станції Tiangong.
Фото: Сіньхуа