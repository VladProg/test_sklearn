Служба безпеки України оголосила підозру керівнику Національної спілки архітекторів України, його заступниці та IT фахівцю, які незаконно змінювали дані в державній електронній системі в галузі будівництва.

Як передає Укрінформ, про це повідомляє СБУ.
«На підставі зібраних доказів підозру оголошено керівнику Національної спілки архітекторів України, його заступниці та IT фахівцю, що безпосередньо здійснював втручання, за ч. 2 ст. 361 (несанкціоноване втручання в роботу інформаційних (автоматизованих), електронних комунікаційних, інформаційно-комунікаційних систем, електронних комунікаційних мереж за попередньою змовою групою осіб) Кримінального кодексу України», – ідеться в повідомленні.
За даними слідства, посадовці «видавали» нові сертифікати атестації архітекторів, хоча не мали на це права. Щоб схема працювала, фігуранти незаконно змінювали персональні дані архітекторів у раніше виданих сертифікатах.
Зокрема, встановлено, що представник Національної спілки архітекторів, за вказівкою керівника, передав підконтрольній третій особі свій електронний ключ для входу в електронну систему. За допомогою ключа та завдяки наявності в системі прогалин у протоколах безпеки зловмисники здійснили несанкціоноване втручання та зміну особистих даних у старих сертифікатах архітекторів з окупованого Криму на необхідних «новостворених».
У СБУ наголосили, що всі дії нових архітекторів із використанням таких «чорних» сертифікатів можуть бути визнані в судовому порядку незаконними, що потягне за собою інші негативні наслідки для забудовників та простих громадян.
Як повідомляв Укрінформ, у січні кіберфахівці СБУ викрили та зупинили зловмисників, які намагалися легалізувати незаконні забудови через злам Єдиної державної електронної системи у сфері будівництва, а також видавали підроблені сертифікати атестації архітекторів. Під час обшуків за місцями проживання та роботи ділків правоохоронці виявили печатки органів влади, а також окремих суб’єктів господарювання у сфері будівництва й архітектури, комп’ютерну техніку та інші цифрові носії інформації з доказами злочинних дій.
Фото: СБУ