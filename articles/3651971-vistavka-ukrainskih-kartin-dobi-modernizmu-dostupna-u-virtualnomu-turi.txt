Виставка картин «В очах бурі: Модернізм в Україні 1900-1930 роки» триває у Національному музеї Тіссен-Борнеміса у місті Мадрид, Іспанія. Також виставка доступна через віртуальний тур.

Про це повідомляє пресслужба Міністерства культури та інформаційної політики, передає Укрінформ.
«Такі виставки мають на меті показати наше, невідоме Заходу мистецтво, яке втілює нелегкий шлях самовизначення українців, а з іншої сторони доводять приналежність та синхронізованість українського мистецтва з європейським контекстом тих часів», – наголосила заступниця очільника МКІП Анастасія Бондар.
Вона підкреслила, що відвідати виставку також можна завдяки віртуальному туру. Кураторка проєкту Катя Денісова створила плейлист на Spotify сучасного українського саунду, який створить музичний супровід під час перегляду картин.
Заступниця міністра також наголосила, що заходи в музеях, на кшталт Мадридського, плануються на кілька років вперед, тому Україна цінує партнерів, що знаходять можливість інтегрувати українське мистецтво в щільний музейний календар, популяризувати та відкривати його світові.
Як повідомляв Укрінформ, очільник МКІП Олександр Ткаченко під час зустрічі із мером Брюсселя Філіпом Клозем та головою відділу культури та туризму Брюсселя Дельфін Уба обговорив сезони української культури у Брюсселі в 2023 році.