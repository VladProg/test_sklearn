На засіданні Ради міністрів із закордонних справ ЄС у понеділок першим пунктом порядку денного буде обговорення ситуації в Україні, що відбудеться за участю міністра закордонних справ Дмитра Кулеби.

Про це напередодні зустрічі повідомив офіційний представник ЄС, передає власний кореспондент Укрінформу.

«Ми матимемо три головні пункти в порядку денному: російська агресія проти України, ситуація в Афганістані, кліматична та енергетична дипломатія тощо. Щодо України наступний тиждень буде дуже важливим з огляду на роковини російського вторгнення в Україну 24 лютого… Під час обговорення цього пункту буде присутній міністр Кулеба особисто», - зауважив співрозмовник.
За його словами, головна увага буде зосереджена на важкій ситуації в Україні. Міністри разом з українським колегою обговорять головні напрямки допомоги ЄС для України, включаючи продовження військової підтримки. Відбудеться також обговорення щодо завершення підготовки 10-го пакету санкцій ЄС проти країни-агресора, який, як очікується, буде ухвалений до 24 лютого. Ще одним питанням зустрічі буде розгляд шляхів притягнення до відповідальності росіян за злочини, скоєні в Україні.
Також представник ЄС зауважив, що у зв’язку з роковинами повномасштабної війни рф проти України важливі події відбудуться у Нью-Йорку. Нині представники ЄС та країн-членів працюють над тим, щоб забезпечити широку підтримку резолюції Генеральної асамблеї ООН з приводу російської війни проти України, яка розглядатиметься у цей день.
Крім того, за повідомленням джерела, міністри із закордонних справ ЄС матимуть робочу вечерю з віцепрем’єр-міністром - міністром закордонних справ Молдови Ніку Попеску. Як очікується, сторони розглянуть вразливу ситуацію Молдови у контексті російської агресії проти України, певні особливості внутрішньополітичної ситуації в цій країні, напрямки подальшого співробітництва між Молдовою та ЄС, як і заходи підтримки Молдови у важкій ситуації, що складається.
Також перед початком Ради ЄС європейські урядовці проведуть неофіційну зустріч з Гаррі Каспаровим, відомим представником російської опозиції.
Як вже повідомлялося, наступного понеділка, 20 лютого, в Брюсселі відбудеться засідання Ради міністрів ЄС із закордонних справ під головуванням високого представника ЄС Жозепа Борреля.