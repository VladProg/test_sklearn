Народні депутати – члени Комітету Верховної Ради з питань молоді і спорту наполягають на ізоляції російських та білоруських спортсменів від міжнародних змагань і виступають проти бойкоту українцями участі в Олімпійських іграх.

Про це йдеться у заяві, опублікованій на сайті парламенту, передає Укрінформ.
"Підтримуючи ініціативу Президента України Володимира Зеленського, ми, як представники українського парламенту, повинні відстоювати позицію про повну і безумовну ізоляцію агресора, в тому числі і повну заборону участі російських та білоруських спортсменів у міжнародних спортивних змаганнях, у тому числі в Олімпійських іграх, до завершення збройної агресії російської федерації проти України, включно з виведенням військ з усієї території України та вирішенням питання компенсації російською федерацією заподіяних Україні збитків", - підкреслили парламентарії.
Народні депутати наголосили, що для росії та білорусі спорт не існує поза політикою – він є її продовженням.
"Ці країни-терористи схильні в будь-який спосіб створювати хибне уявлення про справжню мету своєї політики, використовуючи спортсменів як ідеологічну зброю для реалізації своєї людоненависницької пропаганди, підсилення бойового духу російської армії та зомбованого російського народу і впливу на рішення інших держав щодо підтримки України у боротьбі за свою Свободу, Незалежність та Європейський вибір", - зазначається в заяві.
Представники профільного комітету ВР переконані, що з початком повномасштабної війни проти України двері світового спорту перед обличчям росії та білорусі зачинилися, і вони мають бути зачинені й надалі, адже спорт – це вікове надбання цивілізованого світу, частиною якого рф та білорусь перестали бути.
"Не відчути солодкий смак перемоги на високих міжнародних п’єдесталах, а скуштувати всі радощі вигнанства та ізоляції разом зі своїми країнами-терористами – ось на що справді заслуговують російські та білоруські атлети. Та й взагалі, навіщо їм міжнародний спорт, Олімпіада, – західний світ, який вони постійно так щиро проклинають?!" - зауважили парламентарії.
Також наголошується, що не може йти мови і про жодну нейтральність, допоки ворог продовжує війну, мета якої – геноцид українського народу.
"Будь-який нейтральний прапор і форма – просякнуті кров’ю загиблих українців із Харкова та Чернігова… Ірпеня та Бучі… Маріуполя та Херсона…Бахмута та Соледара…", - заявили у комітеті ВР.
Зазначається також, що останні події в міжнародних спортивних колах, заяви Міжнародного олімпійського комітету та Олімпійської ради Азії є наругою над пам’яттю сотень тисяч українських громадян, які загинули під час повномасштабного вторгнення.
Так, українські спортсмени нині зі зброєю у руках захищають своїх рідних та Батьківщину від рашистів. За даними народних депутатів, від куль та снарядів вже загинули більше 220 українських спортсменів, російські обстріли та ракетні удари, зокрема з території білорусі, забирають щодня життя українців, які могли стати відомими на увесь світ спортсменами, вченими, лікарями, вчителями і просто чесними, щирими та працьовитими громадянами своєї країни.
"Ми виступаємо категорично проти таких ініціатив та вносимо пропозицію щодо звернення Верховної Ради України до парламентів країн світу, Міжнародного олімпійського комітету, національних олімпійських комітетів та міжнародних спортивних федерацій", - заявили в комітеті ВР.
Водночас парламентарії виступили проти бойкоту участі українських спортсменів в Олімпійських іграх, "оскільки ставати на шлях бойкоту – це проявити слабкість та віддати міжнародну спортивну трибуну вбивцям, терористам та ґвалтівникам".
Як повідомлялося, Міжнародний олімпійський комітет оприлюднив заяву, в якій допустив можливість участі росіян і білорусів на Олімпіаді в Парижі під нейтральним прапором. На заяву вже відреагували Президент України Володимир Зеленський, міністр молоді та спорту Вадим Гутцайт, міністр закордонних справ Дмитро Кулеба та інші посадовці. На знак протесту Україна може бойкотувати паризькі Ігри.