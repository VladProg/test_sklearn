росія досі хоче окупувати Київ, але її наміри поширюються також на всю Україну.

Про це Президент України Володимир Зеленський сказав в інтерв’ю BBC News Україна, передає Укрінформ.
"Гадаю, президент путін досі хоче окупувати Київ. Але їхні ідеї, місія і надія стосуються всієї України. Щоб ми втратили свою незалежність і свій суверенітет. І тому, гадаю, всі зрозуміли: якщо ви не можете окупувати столицю, якщо ви не можете окупувати Київ, ви не можете окупувати Україну", - сказав Зеленський.
Глава держави зазначив, що росія не готова знову до нападу зі сторони білорусі, і для білорусі , як і для росії це буде історичною помилкою.
"Тому що вони нас не окупують, адже вони вже не такі сильні, як були, і навіть тоді вони не змогли цього зробити. Тому зараз для них буде величезним викликом і проблемою зайняти Київ. І, як я вже сказав, великою помилкою. Тому що вони будуть залучені в цю війну, Білорусь, люди з Білорусі, солдати з Білорусі. Для них це означає втрату історії, це означає втрату Білорусі", - сказав Зеленський.
Він висловив сподівання, що білорусь не піде на такі кроки, і наголосив, що в іншому випадку Україна буде боротися і витримає.
Щодо російської армії глава держави зазначив, що люди, які спроможні вчиняти злочини з цивільним населенням, проти тварин, проти природи, віддаючи і виконуючи злочинні накази, неспроможні перемогти історично.
"Так, вони в якийсь момент можуть тебе забити силою, втопити в крові. Вони можуть посилитись ракетами або іранськими дронами, наприклад. Союзницькими такими рішеннями. І вбивати людей. Але все це тимчасово", - сказав Зеленський.
Як повідомляв Укрінформ, вже рік наша країна живе у важких умовах: повномасштабне вторгнення росії на територію України розпочалося о 3:40 24 лютого 2022 року.
Фото: ОП