У нові Правила внутрішнього розпорядку Києво-Могилянської академії внесено норму, яка забороняє спілкуватися російською мовою у стінах закладу.

Як передає Укрінформ, про це голова Наглядової ради Національного університету "Києво-Могилянська академія" Геннадій Зубко повідомив у Фейсбуку.
“У стінах Національний університет "Києво-Могилянська академія" вживати мову держави-агресора – російську – заборонено”, - зазначив Зубко.


За його словами, викладання російською не ведеться в університеті вже дуже давно, а тепер заборона стосується і спілкування між собою.
“Це стосується абсолютно всіх: викладачів, студентів, адміністративного персоналу. Ця норма прописана у нових Правилах внутрішнього розпорядку НаУКМА, які сьогодні затвердили на 40-й сесії Академічної конференції університету”, - написав голова Наглядової ради.


Він додав, що у нових правилах також прописані норми щодо дистанційного навчання та його цифрових форматів, гнучких форм робочих графіків, обліку робочого часу тощо.


“Дякую всім, хто долучився до розробки нових правил, що вимагає нова реальність, в яких сьогодні доводиться працювати українським вишам і всім закладам освіти”, - підсумував Зубко.
Фото: ukma.edu.ua