На період дії воєнного стану продовжиться автоматичне нарахування державних соціальних допомог, у тому числі допомоги на дітей одиноким матерям і малозабезпеченим сім’ям. Таке рішення напередодні ухвалив уряд.

Як передає Укрінформ, про це повідомило Міністерство з питань реінтеграції тимчасово окупованих територій у Телеграмі.
«Річ у тім, що в листопаді цього року Кабмін постановив: на період дії воєнного стану надання державних соціальних допомог і пільг, які було призначено раніше, автоматично продовжується, але тільки тим особам, які проживають на території проведення бойових дій або тимчасово окупованих», - ідеться в повідомленні.
Тобто, це означало, що всім іншим громадянам потрібно було б подавати заяви для поновлення або продовження виплат.
У Мінреінтеграції зазначають, що вказана ситуація могла призвести до соціальної напруги та надмірного навантаження на органи соцзахисту й органи надання адміністративних послуг, зокрема через нестабільність електропостачання та часті повітряні тривоги.
«З метою вирішення цієї проблеми було проведено низку нарад під головуванням віцепрем’єр-міністра України Ірини Верещук. За їх результатами до Уряду було подано проєкт постанови про автоматичне продовження виплат, який вчора (27 грудня – ред.) й ухвалив Кабмін», - сказано в повідомленні.
Як повідомляв Укрінформ, українці можуть самостійно за допомогою онлайн-сервісу перевірити, чи призначено їм субсидію на оплату житлово-комунальних послуг.