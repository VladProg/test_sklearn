Близько 2000 людей зібралися в центрі Мюнхена в суботу на демонстрацію на підтримку України.

Про це повідомляє кореспондент Укрінформу.

В акції взяли участь німецькі політики, депутати Бундестагу з різних партій, зокрема, Марі-Агнес Штрак-Циммерман (голова оборонного комітету парламенту, ліберальна партія), Антон Гофрайтер (речник зі зовнішньополітичних питань «Зелених»), консерватор Флоріан Ган та інші.

«Після завершення Другої світової війни міжнародна спільнота вирішила, що ніколи більше якась держава не здійснить брутального нападу на іншу, що ніколи більше не повторяться жахи великої війни. Насправді сталося так, що рік тому трапилася європейська, світова катастрофа. Ми маємо разом виступити проти цього», - сказала Штрак-Циммерман.



«Є «романтики», які вважають, що треба просто поговорити одне з одним - і з’явиться якесь рішення. Не буде такого рішення. путін хоче поневолити не лише Україну, а й інші частини Європи», - заявив Ган. Він додав, що є не лише такі «романтики», але й праві екстремісти, «п’ята колона путіна», які створюють загрозу свободі та демократії. Їм треба протистояти всіма силами, але також усіма силами підтримувати Україну.


Демонстрація пройшла поруч із місцем проведення Мюнхенської безпекової конференції. Чимало її учасників побачили акцію, деякі долучилися.

Це не єдина демонстрація, яку планують мюнхенці. Ще пройдуть акції 24 лютого, 11 і 25 березня, під час яких відбудеться благодійний аукціон на потреби ЗСУ.


Окрім Мюнхена, демонстрації під гаслом «Перемога України – перемога всього світу» пройдуть у річницю вторгнення рф в Україну, 24 лютого, у 25 містах Німеччини.