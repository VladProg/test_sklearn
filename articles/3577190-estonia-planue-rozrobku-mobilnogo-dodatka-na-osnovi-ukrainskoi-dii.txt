Україна дуже добре реалізувала ініціативу Mobile First і розробила урядовий застосунок для розумних пристроїв, який багато країн хотіли б відтворити у себе. Естонія також розглядає можливість розробки мобільного додатка на основі українського додатка «Дія»

Про це в інтерв’ю Укрінформу розповів міністр зовнішньої торгівлі та інформаційних технологій Естонії Крістіан Ярван.
«Ми розглядаємо «Дію» на кількох рівнях: програмне забезпечення й варіанти його використання, розробка окремого застосунку та впровадження на його платформі нових послуг. Яким буде % використання в цьому застосунку українського продукту, а скільки естонських напрацювань наші агентства повинні розрахувати найближчими тижнями. Чим більше ми зможемо використати досвіду України та уникнути дублювання вашої роботи, тим краще», - зазначив він.
Ярван уточнив, що міністерство сподівається швидко реалізувати цей проєкт, оскільки в «Дії» Україна використовує сервіс обміну даними «Трембіта», спільний із X-road, що використовується в Естонії. А також застосувати аналогічний підхід, що і в Україні, для пришвидшення вирішення більшості технічних питань.
«Принаймні на сьогодні ми не плануємо переймати вашу технічну інфраструктуру для електронного посвідчення особи, оскільки в Естонії є власна досить зріла й розвинена технологія. А ось те, що ви зробили з біометрією та розпізнаванням обличчя в рамках «Дія ID», вражає і ми сподіваємося скористатися цим досвідом у майбутньому», - резюмував міністр.
Як повідомлялось, Україна й Естонія вже мають досвід співробітництва у діджитал-проєктах. Зокрема, у 2019 році Міністерство цифрової трансформації та Міністерство економіки та зв’язку Естонської Республіки підписали Меморандум про співпрацю у сфері цифрових трансформацій.