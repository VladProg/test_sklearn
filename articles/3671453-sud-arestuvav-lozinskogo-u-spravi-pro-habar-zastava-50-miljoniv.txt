Апеляційний суд арештував колишнього заступника міністра розвитку громад, територій та інфраструктури України, якого підозрюють в отриманні хабара у розмірі 400 тис. дол.

Як передає Укрінформ, про це Спеціалізована антикорупційна прокуратура повідомляє у Телеграмі.
“17 січня 2023 року Апеляційна палата ВАКС в повному обсязі задовольнила апеляційну скаргу прокурора САП та обрала колишньому заступнику міністра розвитку громад, територій та інфраструктури України, підозрюваному в проханні та одержанні 400 тис. доларів США неправомірної вигоди, запобіжний захід у вигляді тримання під вартою з альтернативою внесення 50 млн грн застави”, - ідеться в повідомленні.
Строк дії запобіжного заходу – до 22 березня цього року.
Як повідомлялося, 21 січня детективи Національного антикорупційного бюро викрили заступника міністра розвитку громад, територій та інфраструктури та інших членів організованої групи на одержанні 400 тисяч доларів неправомірної вигоди за сприяння в укладанні договорів на закупівлю обладнання та техніки.
За даними слідства, влітку 2022 року Кабінет Міністрів виділив 1,68 млрд грн на відновлення об‘єктів критичної інфраструктури та забезпечення населення електроенергією, теплом і водопостачанням, частину яких вирішили привласнити ряд посадових осіб центральних та регіональних органів виконавчої влади. У САП стверджують, що посадовці, перебуваючи у змові з іншими особами, забезпечили укладання договорів про закупівлі за завищеною вартістю з наперед визначеними суб’єктами підприємницької діяльності. Підприємці мали передати посадовцям за “перемогу” у тендерах 280 млн грн, які становили різницю між реальною та закупною вартістю послуг.
Після цього віцепрем'єр-міністр з відновлення України – міністр розвитку громад, територій та інфраструктури України Олександр Кубраков видав розпорядження про підготовку документів на звільнення заступника міністра розвитку громад, територій та інфраструктури Василя Лозинського.
24 січня Вищий антикорупційний суд призначив колишньому заступнику міністра розвитку громад, територій та інфраструктури цілодобовий домашній арешт до 22 березня 2023 року.