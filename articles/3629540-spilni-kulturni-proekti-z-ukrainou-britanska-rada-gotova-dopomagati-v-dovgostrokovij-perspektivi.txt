Британська Рада в Україні готується допомагати в довгостроковій перспективі з відродженням і відбудовою в рамках спільних культурних проєктів.

Про це заявив директор Британської Ради в Україні Ніколас Томас на щорічному форумі «Креативна Україна», повідомляє кореспондент Укрінформу.
“Починаючи з 24 лютого, коли почався варварський напад на Україну, ми розуміємо, що це не лише війна за Україну, це війна щодо знищення вашої ідентичності та культуру і тому ми збільшили обсяги нашої підтримки і допомоги. Хоча це спочатку носило короткостроковий характер, але ми зараз придивляємося і на довгострокову перспективу щодо відродження, відбудови та вирішення інших потреб в рамках спільних культурних проєктів”, - сказав він.
Томас поінформував, що основний напрямок роботи Ради з 24 лютого — це проведення сезонів культури Велика Британія-Україна, підготовка до який ішла у партнерстві з Українським інститутом. За його словами, більшість заходів було перенесено до Великої Британії і організатори дуже швидко побачили раптове збільшення зацікавленості до української культури і велетенський бажання будувати нові стосунки з Україною й українськими митцями.
Директор Британської Ради в Україні поінформував, що організація також збільшила зусилля щодо проведення навчання для представників індустрії онлайн, курсів разом з Оксфордськими професорами та переспрямувала деякі ресурси на подолання нагальних потреб, зокрема на психологічну допомогу митцям по всій країні.
Як повідомляв Укрінформ, щорічний форум "Креативна Україна" розпочав свою роботу в Києві.
"Креативна Україна" є найбільшою у Східній Європі платформою для обговорення напрямків державної політики у сфері культури та креативних індустрій. Щороку подія збирає кількадесят спікерів та спікерок з понад 10 країн світу.
Форум відбувається з 2017 року. Його засновником та головним організатором є Міністерство культури та інформаційної політики.