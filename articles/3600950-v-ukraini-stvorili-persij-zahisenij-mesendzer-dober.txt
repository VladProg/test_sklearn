В Україні розробили перший захищений месенджер обміну повідомленнями Dober, який у перспективі зможуть використовувати військові.

Про це під час пресконференції в Укрінформі повідомив засновник стартапу Дмитро Оберемок.
«Наша команда пропонує власну розробку – месенджер для захищеного обміну миттєвими повідомленнями. Наразі готова тестова версія застосунку на базі операційної системи Android. Паралельно завершуємо розробку версії для смартфонів Apple, програмна частина якої вже майже готова», – зазначив Оберемок.
Застосунок дозволяє уникнути передачі особистих даних користувача третім особам, передбачає анонімну реєстрацію та за бажання – повне видалення інформації про користувача із системи.
За словами розробника, необхідність розробки такого месенджера викликана періодичними перебоями в роботі сервісів обміну повідомлень від IT-гігантів, які постійно зазнають хакерських атак, та підвищеним під час війни попитом на більш захищені системи шифрованої передачі даних з використанням автономних серверів.
“Технологічна особливість месенджера в тому, що він не прив’язаний до електронної пошти чи номера телефону, а лише до запароленого акаунта на сервері. Увесь обмін інформацією відбувається на окремому сервері з допомогою технологій наскрізного шифрування, що убезпечує користувачів від витоку інформації назовні”, – наголошує засновник стартапу.
На переконання розробників, ця особливість месенджера може стати в пригоді також і військовим для їх безпечного спілкування, оскільки програмний апаратний сервер може бути розташований у військовому підрозділі чи в якомусь таємному безпечному місці. Для роботи знадобиться лише доступ до інтернету.
«Адміністратор, який керуватиме сервером, має у своєму розпорядженні повний функціонал керування допуском та блокування користувачів. Тобто він, по суті, є первинним фільтром тієї чи іншої спільноти, підключеної до месенджера, що унеможливлює несанкціонований доступ до спілкування сторонніх осіб», – пояснив Оберемок.
За його словами, розробка вже отримала висновок від "білих" хакерів з Естонії про стабільну роботу та високий ступінь захисту.
Месенджер Dober пропонує два варіанти застосунку – корпоративний та публічний. У корпоративному замовник може отримати свій власний програмний сервер та повністю контролювати його місцезнаходження і доступ користувачів до нього. Загальнодоступний месенджер передбачає завантаження застосунку та його підключення через смартфони.
Завантажити застосунок можна в Play Market за посиланням.
Як повідомлялося, на стартапи в галузі military-tech (виробництво дронів, програмного забезпечення тощо) припадає майже 30% усіх заявок на нову грантову програму підтримки проєктів подвійного призначення від Українського фонду стартапів.