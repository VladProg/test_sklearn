Протягом січня з державного бюджету спрямовано понад 100 млрд грн на безпеку і оборону, з яких 71,8 млрд грн – на грошове забезпечення військовослужбовців, ще 28,7 млрд грн – на придбання товарів та послуг для ЗСУ.

Про це повідомив голова комітету Верховної Ради України з питань фінансів, податкової та митної політики Данило Гетманцев у Телеграмі, передає Укрінформ.
«Видатки на виплату грошового утримання військовослужбовців склали 71,8 млрд грн, видатки на придбання товарів і послуг для ЗСУ (військової техніки, озброєння, боєприпасів) – 28,7 млрд грн. Таким чином, сумарні бюджетні видатки на військові потреби сягнули щонайменше 100,5 млрд грн або 54,6% видатків загального фонду», - зазначив народний депутат.
Гетманцев уточнив, що у кінці січня Державна податкова служба спрямувала до загального фонду бюджету 35,8 млрд грн, а Державна міграційна служба – 31,5 млрд грн. Від розміщення облігацій (за мінусом погашення) надійшло 42,7 млрд грн.
«Всього – 110 млрд грн, при видатках на ЗСУ – 100 млрд грн. Більшу частину січневих невійськових видатків (74 млрд грн), як і минулого року, профінансовано внесками союзників, які надали гранти і пільгові кредити», - пояснив очільник податкового комітету.
Як повідомлялося, протягом січня 2023 року на соціальні виплати з державного бюджету спрямовано 36,7 млрд грн. Найбільше – 22,7 млрд грн – на фінансове забезпечення виплати пенсій, надбавок та підвищень до пенсій, призначених за пенсійними програмами, та дефіциту коштів Пенсійного фонду.
Фото: НБУ