Майстриня з Миколаєва Інна Черкасова подарувала Волинському краєзнавчому музею 39 мистецьких виробів, які перевезла до Луцька влітку, рятуючи їх від обстрілів.

Про це повідомляє Суспільне, передає Укрінформ.
Подаровані музею гобелени, ляльки-мотанки та графіку Черкесова презентувала на виставці, присвяченій пам'яті художниці Любові Панченко, яка померла внаслідок окупації Бучі. За її словами, на гобеленах зображена історія Півдня України та Північного Причорномор’я.

"Вода, і з неї вужики з золотими щічками поступово через хвилі переходять на землю, на твердь. Починається життя рослинного царства, котре переходять у життєдайну лозу виноградну, і рослини утворюють жіночий торс берегині", – зазначила майстриня.



За її словами, гобелен "Буг – Берегиня України" виконаний на бавовні вовняними нитками в кольорах весняного південного степу.


Зараз Інна Черкесова живе та працює в Луцьку, навчає студентів.


Виставка триватиме впродовж трьох місяців.
Фото: suspilne.media