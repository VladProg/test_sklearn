У Національному музеї історії України у Другій світовій війні відбулась подія "Музейні діалоги. Різдвяна зустріч у Музеї війни", де зазначили про здобутки музейного фронту під час повномасштабної війни.

Про це повідомляє пресслужба Міністерства культури та інформаційно політики, передає Укрінформ.
"У лютому здавалось, що життя зупинилось. Але вже в березні пан Юрій підійшов до мене і сказав, що задумав виставку. Так народився проєкт "Україна – розп’яття". За увесь цей час тут побувала ледь не половина польського уряду й багато інших іноземних гостей, які б хотіли навіть перевозити цю виставку. І, я сподіваюсь, таки перевезуть до Брюсселя. Така діяльність показує світу, що наша спадщина живе, вона розвивається", - зазначив очільник МКІП Олександр Ткаченко.
Повідомляється, що за весь час війни музейники зібрали понад 5500 одиниць артефактів з деокупованих територій під час експедицій. Водночас було проведено 16 виставок, зокрема, у 12 країнах світу: Франції, Південній Кореї, Німеччині, Чорногорії, Швеції, Польщі, Туреччині, Словаччині, Чехії, Литві, США та Люксембурзі.
"Всі ці проєкти стали першими кроками музею на шляху до інтеграції в європейський та світовий культурний простір. Ми вдячні Збройним силам України, адже без їхньої підтримки жоден з проєктів неможливо було б реалізувати", – сказав директор Музею війни Юрій Савчук.
Підкреслюється, що під час війни була організована перша у світі музейна фотовиставка про сучасний етап російсько-української війни "Київ: репортаж одного дня. 8 березня 2022 року", що експонувалась у 10 країнах світу. Також була створена перша у світі музейна стаціонарна виставка про війну «Україна – розп’яття», створена під час цієї ж війни.
Заразом організатори зауважили, що під час війни музей організував першу європейську виставку України у статусі держави-кандидата на вступ до ЄС, що відкрилася 21 вересня 2022 року у литовському Каунасі.
Зазначається, що присутніх у режимі онлайн привітав віцепрем'єр-міністр, міністр культури та національної спадщини Польщі Пйотр Глінський. Заразом до заходу долучилися очільник МКІП Олексанлр Ткаченко та його заступниці - Галина Григоренко та Анастасія Бондар.
Згідно з дописом, під час заходу було підписано Меморандум про співпрацю Музею з Новою поштою, яка вже допомагала безкоштовно транспортувати зібрані музейними співробітниками артефакти.
Як повідомляв Укрінформ, віцепрезидент Європейської комісії Маргарітіс Схінас запропонував провести в Європейському парламенті виставку артефактів з Національного музею України в Другій світовій війні, присвячених сучасному російсько-українському військовому конфлікту.