Обсяг надходжень готівки до кас банків за 2022 рік порівняно з 2021 роком зменшився на 12,9%, а видача готівки з кас банків зменшилася на 11,8%.

Як передає Укрінформ, про це повідомляє пресслужба НБУ у Телеграмі.
"Оборот готівки в касах банків за 2022 рік знизився порівняно з попереднім роком. Причинами цього стали наслідки військової агресії рф – зниження економічної активності, руйнування інфраструктури та вимушена міграція українців за кордон", - йдеться в повідомленні.
Зазначається, що обсяг надходжень готівки до кас банків за 2022 рік становив 2 195,2 млрд грн, що менше на 12,9% порівняно з 2021 роком. Видача готівки з кас банків торік становила 2 281,8 млрд грн та зменшилася на 11,8%, якщо порівнювати з попереднім роком

Водночас залишилася сталою структура надходжень та видатків готівки з кас банків та інкасаторських компаній за операціями з клієнтами.
До трійки найпопулярніших увійшли касові операції з видачі готівки (% від загального обсягу видатків): за операціями клієнтів із використанням платіжних карток – 83,1%, для підкріплення операторів поштового зв’язку – 4,9% та для придбання іноземної валюти у клієнтів – 3,8%.
Найбільшими джерелами надходжень готівки до кас банків стали (% від загального обсягу надходжень): операції клієнтів із використанням платіжних карток – 35,3%, торговельна виручка – 32,1% та виручка від усіх видів послуг – 15,8%.
Як повідомляв Укрінформ, обсяг видачі готівки з кас банків за січень-червень 2022 року становив 1 014,5 млрд грн, що на 13,8% менше порівняно з відповідним періодом 2021 року.