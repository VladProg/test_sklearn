Служба безпеки України спільно з Бюро економічної безпеки та Офісом генерального прокурора повідомили про підозру одному з топменеджерів Полтавського гірничо-збагачувального комбінату, що входить до складу групи компаній Ferrexpo.

Як передає Укрінформ, про це у Фейсбуці повідомило Управління СБУ в Полтавській області.
«СБУ повідомило про підозру топменеджеру Полтавського ГЗК. Завдяки його діям підприємство ухилилося від сплати до держбюджету рентних платежів за користування надрами родовища залізних руд на суму близько 2 млрд гривень. Слідство встановило, що посадовець упродовж 2018-2021 років вносив неправдиві відомості в офіційні документи підприємства. Це і спричинило завдання значних збитків державі», - йдеться в повідомленні.

Кримінальне провадження відкрито за двома статтями Кримінального кодексу України: ч. 3 ст. 212 (Ухилення від сплати податків, зборів) і ч. 1 ст. 366 (Службове підроблення).
Висновки комплексних експертиз, проведених під час досудового розслідування, підтвердили суму збитків для держбюджету у 2 млрд гривень.
Наразі вирішується питання про обрання підозрюваному запобіжного заходу.


У Бюро економічної безпеки уточнили, що підозру отримав головний бухгалтер ПрАТ «Полтавський гірничо-збагачувальний комбінат». «Підприємство входить до складу групи компаній Ferrexpo, якою володіє мільярдер із батальйону «Монако», - зазначили в БЕБ.


Як повідомлялося, у 2022 році за усіма кримінальними провадженнями, відкритими Бюро економічної безпеки, накладено арешт на майно орієнтовною вартістю ₴46,7 мільярда, з них ₴41 мільярд становлять активи та об’єкти права власності росії та білорусі.