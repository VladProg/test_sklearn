Верховна Рада не розглядатиме цього тижня кадрові зміни в сфері оборони.

Про це в Телеграм повідомив глава фракції партії «Слуга народу» Давид Арахамія.
“Кадрові зміни в сфері оборони протягом цього тижня не відбудуться”, - написав він.
Своєю чергою заступниця голови Комітету ВР з питань нацбезпеки, оборони та розвідки Мар’яна Безугла уточнила, що парламент не розглядатиме відставки та призначення в міністерствах оборони та з питань стратегічних галузей промисловості, оскільки триває оцінка ризиків таких кроків перед проведенням чергового засідання у форматі "Рамштайн" та ймовірним наступом з боку росії.
Як повідомляв Укрінформ, раніше Арахамія повідомляв, що міністр оборони Олексій Резніков у рамках уряду переводиться на посаду міністра з питань стратегічних галузей промисловості для посилення військово-промислового співробітництва, Кирило Буданов має очолити Міністерство оборони, МВС - Ігор Клименко, СБУ - Василь Малюк.
Проте сам Резніков зазначив, що Володимир Зеленський жодного разу не говорив з ним про можливість переведення на посаду міністра з питань стратегічних галузей промисловості, він вперше чує про таку пропозицію, але якби й отримав її, то відмовився б.