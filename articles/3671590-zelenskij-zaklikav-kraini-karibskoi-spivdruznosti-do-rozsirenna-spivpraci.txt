Президент України Володимир Зеленський звернувся до лідерів країн Карибської співдружності на 44-му саміті, де представив принципи української Формули миру та закликав до розширення співпраці.

Про це він повідомив у Телеграмі, передає Укрінформ.

«Я запрошую вас до більшої співпраці! Ми представимо на майданчику Генасамблеї ООН резолюцію щодо всеохоплюючого, справедливого і сталого миру в Україні, а отже, й відновлення повної сили міжнародного порядку, заснованого на правилах. Ваші голоси мають значення! Мир є цінністю, про яку треба дбати разом!», - підкреслив Зеленський.

Водночас президент підкреслив, що станом на цей день росія окупувала 18% території України, принісши із собою безправ’я людей та владу мілітаризованих банд.
«109 тисяч 45 квадратних кілометрів людського безправ’я, грабежу, приниження й смертей. Смерть. Це причина, чому ми так боремося, щоб вигнати Росію з нашої землі. Це причина, чому саме Україна запропонувала Формулу миру, яка здатна закінчити цю війну та відновити все, що було зруйновано російською агресією. Наша формула охоплює всі аспекти збитків: від шкоди міжнародному праву до шкоди довкіллю», - наголосив він.
Також Зеленський зауважив, що кожна держава у світі – велика, чи мала – повинна мати право на свою незалежність і на повагу всіх інших до цієї незалежності. Він подякував лідерам країн Карибської співдружності за те, що вони також розділяють принципи права й за прагнення підтримати стабільність у своєму регіоні і у світі загалом.
Як повідомлялося, під час конференції в Мюнхені Зеленський заявив, що немає альтернативи перемозі України у розв’язаній проти неї росією війні, як і немає альтернативі членству України у Євросоюзі та в НАТО.
До країн Карибської співдружності належить 20 держав регіону, які співпрацюють задля економічної інтеграції, координації зовнішньої політики, соціального розвитку та безпеки.

Фото: ОП