Міністерство культури та інформаційної політики (МКІП) прагне зберегти цілісність Довженко-Центру та його колекції.

На цьому очільник МКІП Олександр Ткаченко наголосив в інтерв'ю «Українській правді», передає Укрінформ.
«Нас турбує насамперед збереження спадщини, бо там є частина, яка присвячена музею, архіву. І саме цілісність інституції, наскільки я розумію, хвилювала громадськість першочергово. І забезпечення цілісності інституції, перевірка, зокрема, наявності колекції – це важлива складова, яка безпосередньо вже стосується міністерства», - сказав він.
Міністр також висловив сподівання, що домовленості про зупинення реорганізації Центру, публічно підтверджені Держкіно, будуть виконані. Водночас установа зможе отримати статус національної.
Ткаченко підкреслив, що Довженко-Центр не підпорядковується МКІП, а дискусія, розгорнута навколо інституції, виявилася комунікаційною проблемою, де міністерство «залишилося крайнім». Ці обставини зумовили участь МКІП у вирішенні подальшої долі установи.
«Розказуєш-розказуєш, що Довженко-Центр не у нашому підпорядкуванні, а на нас все одно несеться. Довелося зустрітися з Мариною Кудерчук, з Оленою Гончарук і знайти точки дотику, щоб ситуацію, яка склалася, привести до тями», - зауважив міністр.
Як повідомляв Укрінформ, на ініційованій Ткаченком нараді 15 листопада були розроблені кроки для врегулювання ситуації навколо Довженко-Центру.
План дій, зокрема, передбачав: зупинення реорганізації Довженко-Центру у наявний спосіб, реорганізацію його в державну інституцію, що працюватиме за профілем як музей та архів; призначення прозорого конкурсу на посаду директора Центру, збереження фондів і музею у наявному статусі, проведення повноцінного держаудиту, надання установі статусу національного центру, створення міжвідомчої робочої групи для експертної оцінки музейних цінностей.