За рік до звільнення з військової служби держава має запропонувати захиснику інструменти переходу до цивільного життя.

Про це сказала міністерка у справах ветеранів України Юлія Лапутіна під час дискусії на тему: «Сучасний український ветеран — виклик для суспільства?» в Медіацентрі Україна — Укрінформ.




“Ми як держава маємо знати в плановому режимі, скільки людей у кожній області, в кожному районі прийде до мирного життя з військових підрозділів. За рік до їх звільнення маємо запропонувати їм інструменти переходу до мирного життя. Це психологічна реабілітація, медичне обстеження, навчання цивільній спеціальності, або можливість започаткувати власну справу. Тобто перехід до підприємницької діяльності”, - сказала Лапутіна.


Вона зазначила, що багато людей після служби хоче займатися власною справою і не бути найманим працівником. Зокрема, популярне серед ветеранів агропідприємництво. “Це невеличкі фермерські господарства, які дозволяють людині навіть не тільки залучити свою родину до цього бізнесу, а також психологічно реабілітуватися при роботі з землею, на роботі у тваринництві, сільському господарстві”, - сказала міністерка.


Крім того, за її словами, популярна серед ветеранів IT-сфера.


Лапутіна наголосила, що після перемоги України у війні держава має зробити все, щоб ветерани стали воїнами відновлення, бо захисники мають інтегруватися у свої громади та піднімати економіку країни.


За її словами, люди, які мали бойовий досвід, у разі військової ескалації мають бути готовими піти захищати країну, і для цього держава має проводити періодичні навчання.


“В Ізраїлі кожного року жінки і чоловіки проходять військові курси там, де вони працюють в цивільному житті. Це реальність, і ми маємо також зробити відповідні кроки для того, щоб була постійна військова підготовка всього населення. Військові, які мають бойовий досвід, мають інтегруватися в навчальні заклади й піти навчати інших військовій підготовці”, - зазначила Лапутіна.


Як повідомлялося, українських ветеранів і ветеранок, які бажають перекваліфікуватися, запрошують на навчання за фахом кібербезпека.