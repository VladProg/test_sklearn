Під час зустрічі у Брюсселі глава чеського уряду Петр Фіала запевнив Президента Володимира Зеленського у продовженні військової допомоги Україні.

Як передає Укрінформ, про це повідомляє radio Prague International.
Фіала наголосив, що Чеська Республіка готова і надалі надавати Україні допомогу у військовій галузі, а також постачати джерела електроенергії та допомагати у відновленні енергетичної інфраструктури, яку систематично знищує росія.
Іншими пунктами переговорів стали, зазначив Фіала, післявоєнне відновлення України та підтримка вступу країни до Європейського Союзу.
«Двері до Євросоюзу відчинені, і Україна робить у цьому напрямку енергійні кроки», – наголосив Фіала. Він високо оцінив прогрес у зміні законодавства, які Київ здійснив попри війну. «У наших інтересах допомогти Україні пройти цей шлях», – додав прем'єр Чехії, водночас вказавши, що для вступу в ЄС існують чіткі правила, виконання яких потребує певного часу.
«Щоб держава взагалі могла функціонувати, щоб у неї були шанси вижити, необхідна систематична фінансова підтримка», – зазначив Фіала, додавши, що ЄС ухвалив рішення про виділення Україні регулярних субсидій, зокрема й завдяки Чехії, яка на той час головувала в Раді ЄС.
Прем'єр-міністр Чехії повідомив, що на зустрічі у Брюсселі Володимир Зеленський описав європейським лідерам становище на фронті. Українська сторона передала кожній із країн-партнерів список озброєнь, повідомило агентству ČTK джерело з числа дипломатів. За його словами, Чехія може надати приблизно половину з переліченої у списку зброї.
Словаччину Володимир Зеленський попросив передати Україні винищувачі. Прем'єр-міністр Словаччини заявив, що його країна зробить усе, щоб надати Україні винищувачі МіГ-29.
Припущення про можливість передачі Україні МіГів з'явилися ще навесні минулого року. Тепер український президент офіційно звернувся до словацької сторони з проханням надати винищувачі. Едуард Хегер запевнив його, що уряд Словаччини зацікавлений у якнайшвидшому завершенні переговорів щодо умов передачі літаків.
«Допомога Україні в інтересах Словаччини та безпеки в Європі. Ми приймаємо прохання і будемо над цим працювати», — сказав він.
Словаки мають 12 винищувачів МіГ-29. ЗМІ повідомляють, що лише деякі з них робочі, тому решта може бути використана як джерело запасних частин. Зараз словацька армія чекає на американські бойові літаки F-16. До цього часу повітряний простір Словаччини охороняють чергові пари винищувачів з Польщі та Чехії.
Фото: Úřad vlády ČR