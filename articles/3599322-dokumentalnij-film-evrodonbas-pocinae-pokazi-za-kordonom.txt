У Великій Британії та Німеччині пройдуть перші покази документального фільму «Євродонбас» про європейську спадщину українського Донбасу.

Про це повідомляє Укрінформ.

«Для нас надзвичайно важливо показати фільм в Європі, хоча ми і робили його для українського глядача, і сюжет фільму побудований на тому, як насаджували громадянам Радянського союзу міфи та стереотипи щодо Донбасу. Але саме зараз той час, коли ми розриваємо свої зв’язки з імперією і повертаємось до Західного світу», - розповів режисер фільму Корній Грицюк.

За його словами, покази фільму саме у Великій Британії та Німеччині важливі тим, що ці країни безпосередньо брали участь в індустріалізації Донбасу, в розвитку цього регіону в XIX столітті.

«І це дуже класно нагадати європейцям про таку сторінку нашої спільної історії. 100 років тому європейці не змогли відстояти свої інтереси, капітали і навіть людей перед комуністичною навалою. Саме зараз відбувається новий виток історії, коли у нас і в них є шанс відстояти демократичну європейську Україну. Тому, ми сподіваємось, що фільм і дискусії навколо нього в Європі будуть помітними і привернуть увагу людей, а медіа допоможуть стимулювати економічну, військову, інституційну допомогу Україні”, - вважає режисер.


«Євродонбас» - це документальний фільм-розслідування, який націлений розвінчати радянські міфи та розказати, що понад 100 років тому Донбас був невіддільною складовою європейської економіки.

Прем’єра фільму відбулася 6 жовтня в рамках міжнародного кінофестивалю Kharkiv MeetDocs. Показ пройшов успішно, фільм викликав значні дискусії та питання у глядачів, адже історія європейських промисловців майже невідома в Україні, але доводить, що Донбас не є частиною “русского міра”.

Команда фільму отримала численні запрошення від європейських країн із пропозиціями показати стрічку. Режисер фільму Корній Грицюк онлайн долучиться до показів у Великій Британії, а потім вирушить у Німеччину.

21 жовтня в Ebbw Vale Institute, в Уельсі, відбудеться британська прем’єра фільму.
Регіон Уельс — батьківщина засновника Донецька — Джона Г’юза.

25 жовтня заплановано показ фільму у Шотландії, в університеті Сент-Ендрюса в рамках the Byre World series. Після показів фільму заплановано секцію питань та відповідей з командою стрічки у складі продюсера та режисера, та дискусію за участю організаторів прем’єри фільму у Британії та глядачів. Зокрема, Вікторії Донован, яка є лекторкою університету Сент-Ендрюса та науковою консультанткою фільму.

У рамках 32-го Фестивалю східноєвропейського кіно у Котбусі, що триватиме 8-13 листопада, відбудеться показ фільму “Євродонбас”. Також, в рамках фестивалю, режисер Корній Грицюк братиме участь у дискусії „SlowTalk“ на тему "Сучасне українське кіно між відображеннями війни та процесами демократизації”. З огляду на російське вторгнення фестиваль фокусується на українській культурі та кіно, що є невіддільними частинами культурного ландшафту Європи.

Виробництво фільму здійснила ТОВ 435 ФІЛМС за підтримки Державного агентства України з питань кіно.

Команда фільму віднайшла й анімувала ряд унікальних, проте маловідомих архівних матеріалів XIX століття, які показують побут європейців на Донбасі. Експерти, історики та місцеві жителі у фільмі розказують про минуле регіону, яке старанно знищувала та викривляла радянська влада, стираючи з пам'яті людей імена таких європейських підприємців як Джон Г'юз, Ернест Сольве, Генріх Лауде.

В документальному фільмі "Євродонбас" показано іноземну спадщину Маріуполя, Лисичанська, Дружківки, селища Нью-Йорк, які, на жаль, вже не можливо побачити такими, як у фільмі, бо незабаром після зйомок майже всі відзняті об'єкти європейської спадщини були знищені російськими військами.