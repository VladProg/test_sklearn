Лідер українського гурту Mad Heads Вадим Красноокий презентував нову пісню «Ми Українці, Ми Можемо Все».

Презентація пісні відбулася під час пресконференції в Укрінформі.
"За часи війни це не перша придумана пісня, але більшість з них я не хочу публікувати, тому що це те, що я відчуваю, але не думаю, що зараз час це всім людям передавати. Це біль, обурення, ненависть, такі почуття, які нам добре знайомі щодня. І весь час я думав, а що я хочу передати, що я хочу сказати людям в такий час... Хотілося сказати щось таке, щоб воно було максимально актуальне. І я шукав цього натхнення, якісь позитивні меседжі. І мені здається, що вдалося це знайти. У якийсь момент пісня просто зазвучала", - розповів Красноокий.






Лідер гурту Mad Heads презентував нову пісню / Фото: Геннадій Мінченко, Укрінформ

























За його словами, пісня розповідає про українців, про те, як вони тримаються, борються та воюють, та про ті чудеса, які щодня творить український народ.
Музикант зазначив, що пісня мала нагадувати старі пісні гурту Mad Heads, щоб було таке ж рокнрольне та живе звучання.

"Я довго добирав слова. Пісня - це ніби щось коротеньке, на три хвилини, але кожне слово має значення, щоб воно було правдиве... Це зайняло якийсь час, щоб зібрати всі слова, які я хотів об'єднати. Також потрібно було знайти головний меседж - коротку фраза, яка скаже все основне. Це назва пісня - ми українці, ми можемо все. Я думаю, що всі розуміють про що йдеться. Але у пісні є і пояснення, і приклади, і конкретні ситуації, про які ми будемо згадувати ще багато років після цієї війни ", - сказав лідер гурту.
Він зазначив. що пісня вже вийшла, і її можна послухати на YouTube, Spotify, Apple Musiс та інших цифрових платформах.
Як повідомлялося, українсько-канадський гурт Balaklava Blues випустив відео до своєї пісні Gimme - про єдність українського суспільства під час війни з росією.