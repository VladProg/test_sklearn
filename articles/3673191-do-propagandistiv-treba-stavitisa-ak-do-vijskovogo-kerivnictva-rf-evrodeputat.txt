Європейський Союз має більше пояснювати аудиторії свій наратив щодо війни росії проти України та включити всіх російських пропагандистів у санкційний список.

Про це заявив голова спеціального комітету Європейського парламенту з іноземного втручання в усі демократичні процеси в ЄС Рафаєль Глюксманн за підсумками візиту його делегації до Києва у Медіацентрі Україна — Укрінформ.
Він зауважив, що його візит має дві мети: дати сигнал, що ЄС разом у цій війні з Україною та подивитися, як покращити допомогу з ЄС задля боротьби з наративами, російськими маніпуляціями і фейковими новинами.
Глюксманн підкреслив, що делегація поговорила з представниками міністерств, Офісу Президента, парламенту, громадського суспільства та ЗМІ, щоб сформулювати спільний фронт інформаційної війни, та додав, що повернеться до Брюсселя, щоб закликати збільшити допомогу Україні.
«Ми маємо санкції проти росії, і нам треба посилити їх. Наприклад, не всі пропагандисти рф у нашому переліку санкцій. Вони мають бути там. Вони - злочинці. Вони - не просто люди, які поширюють, вони підтримують агресивну війну, вони підтримують злочини проти людяності. До них потрібно ставитися як до військового чи політичного керівництва рф», - сказав голова спецкомітету.
Він додав, що, крім того, треба зламати пропагандистську машину росії, а саме зупинити поширення брехні пропагандистських ЗМІ, проти яких вже були запровадженні санкції та створити власний наратив для протидії російському.
«Це якраз питання до політичного керівництва Європи. Нам знадобився один рік, аби чітко сформулювати, якою є стратегічна ціль ЄС в цій війні, а саме: тотальна поразка росії та перемога України. Ми зараз маємо цей наратив, але його потрібно набагато більше пояснити, і він має бути більш напористим. Ми маємо пояснювати європейській аудиторії, що це також наша війна», - наголосив Глюксманн.
Як повідомляв Укрінформ, на думку директора Центру близькосхідних досліджень Ігоря Семиволоса, російська пропаганда, спрямована на внутрішню аудиторію, викликає в населення страхи «фортеці в облозі», а назовні росія просуває свої наративи через російську колоніальну культуру і ресентимент інших народів.