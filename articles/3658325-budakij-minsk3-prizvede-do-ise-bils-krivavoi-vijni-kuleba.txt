Міжнародна спільнота має винести п’ять уроків з Мінського процесу, щоби не потрапити в нову пастку росії.

Про це йдеться у статті міністра закордонних справ України Дмитра Кулеби для Politico, передає Укрінформ.
Як зазначає глава української дипломатії, табір прихильників “миру за будь-яку ціну” ігнорує той факт, що Україна витратила понад вісім років на переговори з рф, відомі як Мінський процес. За його словами, Україна погодилася заморозити лінії бойових дій і брати участь у безрезультатних переговорах, що не спрацювало і завершилося розв’язанням росією тотальної війни у лютому 2022 року.
Відтак перший урок України з Мінського процесу для міжнародної спільноти, полягає у тому, що помилкою було заморожувати війну і відкладати вирішення територіальних проблем «на майбутнє». Кулеба наголосив, що заснований на хибній передумові нібито готовності росії до компромісів “Мінськ” призвів до катастрофи: «Протягом усього Мінського процесу москва готувалася до повномасштабної війни проти України. Поки російські представники продовжували імітувати дипломатію, кремль тихо нарощував військові сили і планував одним нищівним ударом знищити демократичний міжнародний порядок».
Другим уроком, за його словами, є те, що росія не веде переговори чесно. «Президент росії володимир путін із самого початку хотів демонтувати українську державність. Якщо це можна було досягти політико-дипломатичними засобами, добре, і він намагався використати Мінськ для розмивання українського суверенітету», - пояснив глава МЗС.
На його переконання, обман лежить в основі зовнішньої політики росії та її ставлення до міжнародних партнерів: «Жертви, слабаки, поплічники — ось кого москва воліє бачити по той бік столу».
Черговими уроками міністр назвав відкладання деокупації Криму та сподівання на те, що росія відповідає взаємністю на конструктивну мову та політику. На переконання глави української дипломатії, путін вважає будь-який компроміс слабкістю, тож єдиний спосіб говорити з ним – це мова сили.
«Сьогодні путін зробив останню ставку, вирішивши будь-що продовжити геноцидну загарбницьку війну проти України. Це означає, що з ним більше нема про що говорити. Він зробив свій вибір і має бути переможений», - констатує Кулеба.
Останній урок, за його словами, полягає в тому, що партнери мають схиляти до поступок росію, а не Україну. Він акцентує, що попри всі недоліки Мінського процесу, Україна дотримувалася своїх зобов'язань, тоді як російський режим не виконав жодного пункту “Мінських угод”: ні щодо припинення вогню, ні щодо відведення важкого озброєння, ні стосовно дозволу моніторингу ОБСЄ, ні про обмін всіх на всіх та створення механізмів доставки гуманітарної допомоги.
Міністр зазначає, що останні заяви росії натякають на бажання забезпечити нову «мінську» угоду і нову пастку для світу.
«Будь-який гіпотетичний «Мінськ-3» може мати лише один результат: ще більш криваву війну, яка зачепить не лише Україну, а залучить весь євроатлантичний простір і світ загалом. Повторення помилок не дасть кращих результатів», - наголошує Кулеба.
Він закликав міжнародне співтовариство зайняти тверду позицію, а також долучитися до консолідованих міжнародних зусиль із впровадження Української формули миру.
Як повідомлялося, за даними американського Інституту вивчення війни (ISW), кремль і далі вдається до неправдивих тверджень, що Україна становить екзистенційну загрозу для росії, аби відхилити пропозиції Києва про мирний саміт та зберегти максималістські цілі путіна.