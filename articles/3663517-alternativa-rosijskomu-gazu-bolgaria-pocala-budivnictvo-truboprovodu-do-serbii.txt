У середу Болгарія почала будівництво довгоочікуваного газопроводу до сусідньої Сербії, що дозволить постачати неросійський газ до Белграда та підвищить безпеку поставок у південно-східну Європу.

Як передає Укрінформ, про це повідомляє Reuters.
Міністр енергетики Болгарії Россен Христов заявив, що 170-кілометровий газопровід, який пролягатиме від болгарського міста Новий Іскир до Ниша в Сербії, буде введено в експлуатацію до кінця року.
Болгарія, яка розглядала цей проєкт з 2012 року, планує завершити будівництво 62-кілометрової ділянки на своїй території до кінця жовтня.
Своєю чергою, Сербія, яка почала будівництво газопроводу на своїй території в лютому минулого року, також буде готова до осені.
Зазначається, що новий трубопровід, який частково фінансується за рахунок допомоги Європейського Союзу, надасть Сербії доступ до неросійських поставок з Південного газового коридору та терміналів зрідженого природного газу (СПГ) у Греції та Туреччині.
Трубопровід, який дозволить газу надходити в обох напрямках, диверсифікує маршрути, що з’єднують Болгарію з європейською газовою мережею.
Болгарія, яка була відключена від імпорту російського газу у квітні минулого року, відкрила новий газовий інтерконектор з Грецією, який наразі перекачує 1 мільярд кубічних метрів (млрд кубометрів) азербайджанського газу на рік. Софія також уклала довгострокову угоду з Туреччиною щодо імпорту СПГ.
Як повідомляв Укрінформ, 14-15 лютого у Стамбулі пройде газовий саміт за участю країн-виробників «блакитного палива» з Близького Сходу, Середземного моря і Центральної Азії та споживачів з Європи.
Фото ілюстративне