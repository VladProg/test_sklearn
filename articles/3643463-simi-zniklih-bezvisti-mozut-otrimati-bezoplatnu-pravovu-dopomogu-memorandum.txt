Уповноважений зі зниклих безвісти Олег Котенко підписав з Координаційним штабом з надання правової допомоги меморандум про співпрацю, у межах якої рідні зниклих зможуть отримувати безплатну правову допомогу.

Про це повідомляє у Телеграмі Міністерство з питань реінтеграції тимчасово окупованих територій, передає Укрінформ.
«При наших регіональних офісах вже надають юридичну підтримку, але така співпраця збільшить кількість людей, які її отримають. Зараз це надважливо, адже люди, що втратили зв’язок із рідними, опинилися у дуже складній життєвій ситуації й потребують особливої підтримки», – зауважив Котенко.
Звернутися до контакт-центру безоплатної правової допомоги можна на номер 0 800 213 103.
Як повідомлялося, Координаційний штаб з питань поводження з військовополоненими розробив «дорожню карту» дій сім’ї у випадках, якщо родич, зарахований до лав Збройних сил України або правоохоронних органів, зник безвісти, потрапив у полон чи загинув.