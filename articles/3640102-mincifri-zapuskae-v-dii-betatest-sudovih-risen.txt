Міністерство цифрової трансформації розпочинає бета-тест судових рішень у застосунку «Дія».

Про це повідомив віцепрем'єр - міністр цифрової трансформації Михайло Федоров у Телеграмі, передає Укрінформ.
«Відкриваємо запис на бета-тест судових рішень у «Дії». Продовжуємо цифровізувати судову систему України. У липні внесли зміни до закону «Про судоустрій та статус суддів», щоб ви отримували важливу судову інформацію в застосунку», - зазначив він.
Федоров уточнив, що тепер українці зможуть у кілька кліків отримати електронне судове рішення просто у смартфоні. Документ матиме таку саму юридичну чинність, що й паперовий.
Учасники судових справ, які мають цифровий РНОКПП у «Дії», можуть долучитися до бета-тестування за цим посиланням.
Як повідомлялося, Міністерство цифрової трансформації запускає на порталі «Дія» новий розділ для взаємодії українців з державою - «Дія.Безбар’єрність», який стане джерелом інформації з життєво важливих питань.