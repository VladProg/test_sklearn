Національний академічний драматичний театр ім. Лесі Українки разом з Литовським національним драматичним театром організують Міжнародну творчу резиденцію «START» для режисерів з двох країн, яка відбудеться з 15 по 28 травня 2023 у Києві.

Про це повідомляє пресслужба міністерства культури та інформаційної політики, передає Укрінформ.
«START» – спільний проєкт двох національних театрів, творча резиденція, де зустрінуться молоді режисери України та Литви. В рамках резиденції учасники втілять свої творчі ідеї та за результатами проєкту дістануть можливість зробити виставу в Національному театрі (український режисер у Вільнюсі, литовський – у Києві)», - йдеться в повідомленні.
Як зазначається, метою проєкту є пошук молодої режисури, тож попередній досвід роботи не вплине на кінцевий відбір.
Учасників обиратимуть у два етапи. Перший передбачає подачу заявок англійською та українською мовами, які мають містити опис майбутньої вистави на 40-60 хвилин: ідею, концепцію та сценографію. Заявки прийматимуть до 12 березня. При цьому немає обмежень за жанром, драматургією, стилем та творчим втіленням вистави. Режисери мають змогу подаватися в команді не більше трьох людей, включно з композитором або сценографом тощо.
Другий етап передбачає пітчинг робіт в онлайн-форматі, коли представники театрів зв’яжуться з майбутніми учасниками для обговорення концепції, плану втілення та узгодження умов постановки. Дистанційні зустрічі заплановані з 1 по 14 квітня.
Вже 15 квітня за результатами другого етапу будуть оголошені імена трьох українських і трьох литовських режисерів, які візьмуть участь у резиденції.
Як повідомлялося, в Україні цьогоріч вирішили не присуджувати театральну премію імені Леся Курбаса.