На базі національного технічного університету «Київський політехнічний інститут імені Ігоря Сікорського» спільно з компанією CLUSТ реалізується проєкт створення інноваційних укриттів Smart Shelter – CLUST Space.

Як передає Укрінформ, про це повідомляє Міністерство освіти і науки України.
Зазначається, що метою проєкту є реорганізація наявних укриттів та перетворення їх на безпечні інноваційні освітні хаби, які працюватимуть на постійній основі і гуртуватимуть творчу молодь як під час небезпеки, так і в мирні часи.
Місія проєкту полягає не лише у підтримці безперервного освітнього процесу в Україні в умовах воєнного стану, а й у впровадженні інноваційних та комфортних безпекових рішень, що стануть фундаментом післявоєнного відновлення держави.
За даними Міносвіти, перший Smart Shelter CLUST SPACE зʼявиться на базі приміщення центральної бібліотеки Київського політехнічного інституту імені І. Сікорського.
Станом на цей час уже створена робоча група, до якої входять співробітники компанії CLUST, студенти і керівний склад КПІ імені І. Сікорського та представники державних установ.
Команда проєкту шукає партнерів для його масштабування по всій території України та відкриття ще 10 – 20 інноваційних укриттів при університетах.
Як повідомляв Укрінформ, у 2023 році планується розпочати в Україні розбудову розгалуженої мережі сучасних укриттів для громадян у межах пішохідної доступності.
Фото: ДСНС