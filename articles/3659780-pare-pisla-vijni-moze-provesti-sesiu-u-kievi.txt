Парламентська Асамблея Ради Європи після припинення бойових дій в Україні розгляне можливість проведення однієї зі своїх частин сесії в Києві, у знак солідарності з Україною.

Як передає власний кореспондент Укрінформу, про це йдеться у резолюції "Правові аспекти та аспект прав людини в агресії російської федерації проти України", прийнятій у четвер Парламентською Асамблеєю Ради Європи.
"Асамблея має продовжувати стежити за розвитком подій, пов'язаних з агресією російської федерації проти України та її правовими і правозахисними аспектами. Після припинення бойових дій Асамблея повинна розглянути можливість проведення однієї частини своєї сесії в Києві, на знак солідарності з Україною", - йдеться у документі.
Як повідомляв Укрінформ, у прийнятій у четвер резолюції ПАРЄ, зокрема, йдеться про те, що військово-політичне керівництво російської федерації та білорусі, причетне до розв'язання агресивної війни проти України, має бути притягнуто до відповідальності у спеціально створеному для цього міжнародному трибуналі.
Також було вказано на те, що юрисдикція спеціального міжнародного кримінального трибуналу щодо злочину агресії рф проти України має поширюватися на агресію, розпочату російською федерацією в лютому 2014 року.