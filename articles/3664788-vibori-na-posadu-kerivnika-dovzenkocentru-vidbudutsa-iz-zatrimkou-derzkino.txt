Повідомлення про замінування будівлі Держкіно затримає початок засідання щодо добору на посаду керівника Довженко-центру, але не скасує його.

Про це повідомляє пресслужба Державного агентства з питань кіно у Фейсбуці, передає Укрінформ.
«Держкіно вважає недоречними повідомлення про замінування, якщо вони є завідомо неправдивими… Це повідомлення затримує початок проведення другого засідання конкурсної комісії для здійснення добору на посаду керівника державного підприємства «Національний центр Олександра Довженка». Але хочемо наголосити, що засідання відбудеться, хоч і з затримкою», - йдеться в дописі.
У Держкіно зауважили, що відповідно до ч.2 ст. 21-5 Закону України «Про культуру» агентство забезпечить відеофіксацію другого засідання конкурсної комісії та розмістить матеріали засідань конкурсної комісії на своєму офіційному веб-сайті.
Як повідомлялося, перше засідання конкурсної комісії для здійснення добору на посаду керівника Довженко-центру відбулося 31 січня у приміщенні Держкіно. За результатами засідання головою комісії обрали Ірину Подоляк, визначили відкритий спосіб голосування, розглянули документи кандидатів на посаду керівника, а також встановили, що другий етап засідання розпочнеться 3 лютого о 13.00.
Фото: Громадське