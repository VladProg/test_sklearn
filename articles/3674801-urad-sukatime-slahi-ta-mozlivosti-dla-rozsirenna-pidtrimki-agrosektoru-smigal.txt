Уряд шукатиме нові шляхи та можливості для розширення підтримки українського агропромислового комплексу та покращення аграрної логістики.

Про це заявив Прем'єр-міністр України Денис Шмингаль під час засідання уряду 24 лютого 2023 року.
"Неймовірні українські аграрії. Сіють і збирають врожай на замінованих полях, під обстрілами. Вони продовжують годувати країну та світ. А ми зробили все, аби їм допомогти. Гранти, кредити, насіння, добрива, зберігання врожаю. Ми побудували нову логістику. Дунайські порти збільшили перевалку в рази. Нові пункти пропуску на західному кордоні. Залізниця. "Зернова ініціатива". Будемо розширювати все це. Будемо шукати нові шляхи та нові можливості", - сказав Прем'єр.
Він наголосив, що посівна 2022 року була найскладнішою в історії України.
Як повідомляв Укрінформ, Україна у 2022 році експортувала агропродовольства на суму 23,6 млрд дол. США, що на 15% менше, ніж у 2021-му.
З 1 серпня 2022 року запрацювала "зернова ініціатива", у межах якої українська аграрна продукція експортується через три морські порти Одеської області. Станом на 22 лютого 2023 року у межах ініціативи експортовано 22,1 млн т українського продовольства.
Станом на 16 лютого 2023 року вже зібрали 53,9 млн т зернових та зернобобових культур зі 11,2 млн га (98% від загальної площі посівів) при врожайності 48 ц/га.