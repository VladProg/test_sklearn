Верховна Рада підтримала у першому читанні законопроєкт про затвердження Загальнодержавної цільової науково-технічної космічної програми України на 2021-2025 роки.



Про це повідомив заступник голови комітету ВР з питань економічного розвитку Дмитро Кисилевський у Фейсбуці, передає Укрінформ.
«Верховна Рада прийняла в першому читанні Космічну програму України. Нинішня війна лише підкреслила необхідність космічних технологій не просто для розвитку, а для виживання нашої країни. Зайве говорити, скільки життів українців врятували вчасно отримані супутникові знімки», - зазначив народний депутат.
Він уточнив, що програма підготовлена урядом і Космічним агентством ще до вторгнення рф. Тому зараз, до другого читання, напрацьовуються зміни, щоб пріоритети космічної програми і строки її реалізації відповідали тим викликам, які стоять перед Україною.
«Але й поза воєнним контекстом очевидно, що космічні технології – це те, що відрізняє сировинні країни третього світу від сучасних розвинених країн. Україна, на щастя, все ще має ці технології. І наш обов’язок – їх зберегти і розвинути», - додав Кисилевський.
Як повідомлялось, у рамках Міжнародного астронавтичного конгресу (м. Париж) відбулася зустріч голови Державного космічного агентства України Володимира Тафтая та керівника Національного управління з аеронавтики і дослідження космічного простору (NASA) Білла Нельсона.
Сторони обговорили можливості розширення двосторонньої співпраці, зокрема, залучення України до практичної реалізації робіт в рамках програми "Артеміда" та участь українських фахівців у реалізації наукових проєктів на Міжнародній космічній станції.