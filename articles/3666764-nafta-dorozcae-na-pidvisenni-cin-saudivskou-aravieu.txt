Нафта дорожчає у вівторок, 7 лютого, слідом за рішенням саудівської Saudi Aramco підняти ціни для покупців нафти з усіх регіонів.

Як передає Укрінформ, про це повідомляє enkorr.


Квітневі ф'ючерси на Brent здорожчали на лондонській біржі ICE Futures на $0,75 (0,93%), до $81,74 барель. У понеділок Brent подорожчала на $1,05 (1,3%), до $80,99 за барель.


Березневі ф'ючерси на WTI піднялися в ціні на Нью-Йоркській товарній біржі (NYMEX) на $0,74 (1%), до $74,85 за барель. На час закриття попередніх торгів вартість цих контрактів збільшилася на $0,72 (1%), до $74,11 за барель.


Держкомпанія Saudi Aramco 6 лютого оголосила зокрема, що вартість основного сорту Arab Light, що постачається в Азію, в березні збільшиться на $0,2 за барель. У результаті він буде на $2 за барель дорожчим за кошик нафти Омана й Дубая. Ціна на цей сорт зросла вперше з вересня.


Підвищення цін для Азії є сигналом вищого, ніж очікувалося, попиту на нафту в Китаї, сказав Bloomberg головний аналітик The Price Futures Group Філ Флінн. «Це має забезпечити суттєву підтримку нафтовому ринку, враховуючи побоювання інвесторів, які посилюються щодо обсягу резервних видобувних потужностей у світі», – додав експерт.


Раніше головний аналітик із сировинних ринків Goldman Sachs Group Inc. Джеффрі Каррі заявив, що резервні видобувні потужності у нафтовому секторі, за його оцінками, закінчуються, і це може стати серйозною проблемою для ринку 2024 року.


Підвищення цін на нафту також сприяють побоюванням зниження постачань з Близького Сходу після землетрусу в Туреччині. Зокрема, було припинено операції турецького нафтового терміналу Джейхан.
Фото: Bloomberg