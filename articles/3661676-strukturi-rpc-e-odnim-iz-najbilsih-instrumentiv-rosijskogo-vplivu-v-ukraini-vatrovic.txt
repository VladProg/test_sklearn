Станом на 2022 рік російська православна церква (рпц) залишалася фактично одним із найбільших інструментів російського впливу в Україні.

Таку думку історик, член Комітету Верховної Ради України з питань гуманітарної та інформаційної політики Володимир В’ятрович (парламентська фракція "Європейська солідарність") висловив в інтерв‘ю Укрінформу.
"На жаль, це (рпц – ред.) один з інструментів російської політики в Україні. Так було завжди, починаючи з часів утвердження в нашій державі російської імперії. Ще більш актуальним це стало в період Другої світової війни, коли Йосип Сталін фактично відновив московський патріархат. І вже після проголошення Україною незалежності в 1991 році саме ця церква була одним із найбільш активних та ефективних для росії інструментів утримання держави, українського населення у сфері свого впливу", – сказав В’ятрович, зазначивши, що паралельно працювали й інші інструменти.
Зокрема, пам’ять про спільно пережите радянське минуле, радянські погляди та стереотипи, певні елементи культури. Парламентарій відзначив, що всього цього Україна поступово позбувалася, тому "станом на 2022 рік одним із найбільших інструментів російського впливу в Україні фактично залишалася російська православна церква".
На думку політика, події 2022 року показали небезпеку продовження існування відповідної організації в Україні, зокрема через неодноразову залученість представників цієї церкви до співпраці з російськими загарбниками.
У цьому контексті В’ятрович наголосив, що питання заборони діяльності рпц в Україні треба розглядати не в контексті релігійних свобод, права на віросповідання, а в першу чергу, у контексті національної безпеки. "Варто дійти до розуміння того, наскільки ця церква далека від релігійної структури. Це радше політичний інструмент втримання України в орбіті російського впливу", – підкреслив він.
На переконання народного депутата, зараз влада має діяти рішуче. В’ятрович звернув увагу на те, що Служба безпеки України після зміни керівництва почала реалізовувати правильні кроки щодо викриття колабораціонізму у відповідній релігійній структурі. Однак, за його словами, незворотність у цьому процесі має бути зафіксована у формі закону.
Як повідомляв Укрінформ, 1 грудня 2022 року Президент Володимир Зеленський заявив, що РНБО доручила Кабінету Міністрів внести на розгляд Верховної Ради законопроєкт щодо унеможливлення діяльності в Україні афілійованих з центрами впливу у російській федерації релігійних організацій. 19 січня 2023 року уряд зареєстрував у парламенті відповідний документ.
Низку законодавчих ініціатив також напрацювали народні депутати. Зокрема, законопроєкт №8221 "Про забезпечення зміцнення національної безпеки у сфері свободи совісті та діяльності релігійних організацій" у листопаді минулого року подали до Верховної Ради нардепи з різних парламентських фракцій та груп. Комітет ВР з питань гуманітарної та інформаційної політики розглянув цей проєкт та рекомендував парламенту ухвалити його в першому читанні.
Раніше в різних регіонах країни СБУ проводила обшуки в єпархіях упц мп. У багатьох випадках у них виявлено осіб з громадянством рф, проросійську літературу та мільйони готівки.