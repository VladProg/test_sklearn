Музей Івана Гончара за підтримки Українського культурного фонду та EdEra розробили онлайн-курс про різдвяні традиції в межах освітнього проєкту «Знай свою Україну».

Про це повідомляє Державне агентство з питань мистецтв та мистецької освіти у Фейсбуку, передає Укрінформ.
Як зазначається, слухачі курсу дізнаються більше про різдвяні обряди й символи, страви, одяг, народне мистецтво, а також про причини та значення традицій у повсякденному житті українців. Учасники навчаться робити дідуха, варити кутю та вивчатимуть колядки й щедрівки.
Як повідомлялося, в одному з найбільших мистецьких центрів США – «Кеннеді-центрі» у Вашингтоні – відбувся концерт «Різдво в Україні», під час якого прозвучали старовинні колядки з різних регіонів України.