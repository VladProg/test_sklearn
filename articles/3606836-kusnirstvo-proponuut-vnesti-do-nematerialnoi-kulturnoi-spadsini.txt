Управління культури та туризму Коломийської міської ради на Прикарпатті пропонує внести кушнірство до Національного переліку нематеріальної спадщини України.

Про це у Фейсбуці повідомив Коломийський міський голова Богдан Станіславський, передає Укрінформ.
«Управління культури та туризму Коломийської міської ради пропонує кушнірство внести до Національного переліку нематеріальної спадщини України», - повідомив Станіславський.

Він зауважив, що на позитивне рішення щодо цієї пропозиції «всі дуже чекають, бо йдеться про традиції та культуру, які залишилися від наших предків».
«Колись на Покутті моду задавали кушніри. Вони робили неймовірні кептарі, кожухи та інші елементи одягу, які передавали самобутність та дух української нації. То була справді витончена робота. Зараз Коломийська громада з особливою повагою та трепетом намагається все це зберегти», - розповів мер Коломиї.
Він додав, що стародавні роботи кушнірів знаходяться у Національному музеї народного мистецтва Гуцульщини та Покуття. Тим часом у селі Корнич живе знаний майстер кушнірства Михайло Вінтонюк, який реставрує давні кептарі та за їх зразками шиє нові.
Кушнірство — традиційне українське ремесло, яке включало вичинку шкури з хутром і пошиття з неї різного одягу.