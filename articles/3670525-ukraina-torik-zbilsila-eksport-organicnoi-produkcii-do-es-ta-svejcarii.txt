Україна у 2022 році експортувала до Європейського Союзу та Швейцарії 225 814 т органічної продукції, що на 13% більше, ніж у 2021-му.

Про це розповів перший заступник міністра аграрної політики та продовольства України Тарас Висоцький під час виступу на міжнародній виставці органічних продуктів «Біофах – 2023», передає Укрінформ з посиланням на пресслужбу відомства.


«Попри повномасштабну війну, у 2022 році Україна експортувала до ЄС та Швейцарії 225 814 тонн органічної продукції, що на 13% більше, ніж у 2021 році. Це відображає надзвичайні зусилля, яких докладають учасники органічного сектору України та їхні міжнародні партнери, зокрема, щодо сприяння підтримці експорту через вирішення нагальних потреб українських експортерів органічної продукції та постійного лобіювання на політичному рівні й на міжнародній арені», — сказав Висоцький.


Він зазначив, що у 2021 році Україна посіла п'яте місце у світі із 126 країн за обсягами імпорту органічної продукції до ЄС. Понад 80 видів нашої продукції експортувалося до 30 країн світу. Загальна сума органічного експорту у 2021 році склала $222 млн.


Висоцький додав, що попри те, що органічний сектор як і вся аграрна промисловість потерпає від війни, Україні вже зараз потрібні повноцінна перебудова та інтеграція до європейської спільноти.


«Паралельно із впровадженням національного законодавства ми працюємо над його адаптацією відповідно до нового регулювання ЄС у сфері органічного виробництва, обігу та маркування органічної продукції», — розповів заступник міністра.


За словами Висоцького, у межах органічного сектору, триває тісна співпраця України із міжнародними партнерами. Так, Європейська комісія скасувала імпортні тарифи і квоти на товари з України та призупинила дію заходів додаткового контролю, що застосовувалися до органічної продукції з України з 2015 року.


Разом з цим, Мінагрополітики звернулося до країн ЄС та Єврокомісії із запевненням щодо спроможності українських органічних операторів виконати свої експортні зобов'язання протягом 2022-2023 років з постачання органічних білкових кормів. Крім цього, триває співпраця з європейськими партнерами, задля розв'язання проблем логістичного характеру.


Як повідомляв Укрінформ, Міністерство аграрної політики та продовольства України очікує, що до 2030 року виручка від експорту української органічної продукції зросте до $1 млрд.