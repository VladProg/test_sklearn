Переважна більшість громадських і благодійних організацій України планують долучитися до ініціатив, пов’язаних із відбудовою держави, після завершення розв’язаної росією війни.

Про це виконавча директорка Київського міжнародного інституту соціології Наталя Харченко повідомила під час презентації соціологічного дослідження «Громадянське суспільство в Україні в умовах війни — 2022», передає кореспондент Укрінформу.
«За результатами опитування, більшість, а це понад 80%, планують долучитися до громадських ініціатив з відбудови інфраструктури після війни. Це стосується і тих організацій, які давно працюють, і новостворених. Тобто, це такий загальний тренд. Всі хочуть та планують долучитися до цієї активності», - сказала вона.
За даними дослідження, точно участь у майбутній відбудові держави планують взяти 52,4% ГО та БО, 27,6% скоріше за все планують долучитися. Серед організацій, які мають намір це робити, 82,5% (які діяли до вторгнення) та 79,9% (новоутворені) звернули увагу на потребу у нових навичках або підвищення рівня кваліфікації працівників для участі у відбудові. Серед необхідних навичок вони згадують ті, що скоріше стосуються загальних внутрішніх питань функціонування БО та ГО: менеджмент, фандрейзинг, грантрайтинг і грантменеджмент, різноманітна звітність, юридичні й бухгалтерські знання, цифрова і комп'ютерна грамотність, робота в команді, знання мов.
Загалом 87,7% громадських і благодійних організацій України планують долучитися до громадських ініціатив у гуманітарній допомозі після війни. Точно такі плани мають 57,2% і скоріше за все планують долучитись – 30,5%. Плани щодо різноманітних фінансових внесків у відбудову країни (наприклад, спрямуванням згенерованих своєю діяльністю коштів або ініціювання залучення коштів на важливі справи) після закінчення війни мають 59,6% тривало діючих ГО та БО і 77,5% новостворених.
Нині переважна більшість організацій (80,8%) вважають напрямок діяльності своєї організації в умовах війни актуальним. Загалом 89% високо оцінюють актуальність напрямку власної діяльності після завершення війни в Україні. Тільки чверть (24,7%) організацій, які розпочали свою роботу ще до повномасштабної війни, продовжили її у звичних для себе сферах після початку вторгнення.
Водночас 18,8% переорієнтували свою активність відповідно до нових викликів, а більшість (56,4%) ГО та БО поєднують пріоритети довоєнної роботи із новими напрямками. Тільки 14,3% організацій вважають необхідним змінити напрямок діяльності в умовах війни, тоді як 78,9% вважають, що цього не варто робити, водночас 61,6% представників ГО та БО переконані, що існує потреба у розвитку додаткових напрямків діяльності в умовах війни, серед актуальних напрямків найчастіше називали допомогу військовим (18%) та роботу з вимушено переміщеними українцями (17,3%).
Державний секретар Кабінету Міністрів Олександр Ярема закликав якомога активніше долучитися до процесів, які відбуваються у державі нині та будуть відбуватися згодом. «Ми розуміємо, що зараз завданням номер один є для всіх нас перемога. А потім буде питання відновлення країни. Тому важливо вже сьогодні подумати про те, яким чином ми разом будемо працювати», - сказав він.
Виконавчий директор ІСАР "Єднання" Володимир Шейгус наголосив, що повномасштабне вторгнення дуже вплинуло на ситуацію. «Деякі організації переїхали в інші локації в Україні або навіть за кордон, тому дуже багато чого не стало релевантним, проте багато питань залишаються актуальними», - сказав він.
До вторгнення найчастіше серед пріоритетів організацій називали культуру, спорт, туризм (36%) і освіту (29,1%). Нині їх згадують рідше (відповідно на 8,8% і 5,3%). Натомість допомога армії й жертвам російської агресії є пріоритетом діяльності для 43% ГО та БО, тобто спостерігається зростання відповідно на 21,3% для допомоги ЗСУ і на 25,7% - жертвам війни й переселенцям.
З початком повномасштабної війни лише на рахунки НБУ та у три найбільші благодійні фонди (“United24”, БФ “Повернись живим” та БО “Благодійний фонд Сергія Притули”) українці та іноземці перерахували понад 33,96 млрд грн. Це майже 1 млрд доларів.
За даними дослідження, кількість зареєстрованих благодійних організацій в Україні за 2022 рік збільшилася майже у 8 разів (6 367 нових БО). Натомість кількість реєстрацій нових громадських організацій зменшилася майже вдвічі (2 760 нових ГО).
Нині 77% опитаних громадських та благодійних організацій тим чи іншим чином допомагають ЗСУ. Близько 90% складає гуманітарна допомога, майже 70% — інформаційна підтримка, орієнтовно 50% організовують збори на потреби ЗСУ.
За даними опитування, зміни стосуються не тільки поведінки ГО. Донорські організації також відреагували на події, збільшивши свої проєктні портфелі та послабивши вимоги до звітності грантоотримувачів.
"Від 24-го лютого організації громадянського суспільства ще раз довели, що вони є надійною опорою для держави, ЗСУ та громадян, які опинилися в скруті через війну. ІСАР Єднання своєю чергою як громадська організація має за мету посилити громадський сектор, покращити середовище, в якому функціонують неприбуткові організації, щоб вони продовжували виконувати свої місії. Тому ми ініціювали це дослідження, щоб краще зрозуміти потреби та проблеми сектору, продемонструвати їхню роль у повномасштабній війні. А також проаналізувати, які нові програми та ініціативи варто розробити, щоб підтримати громадянське суспільство України", — підкреслив виконавчий директор ІСАР Єднання Володимир Шейгус.
"Мене вразив дуже великий ступінь адаптації, який продемонструвало наше громадянське суспільство, і можливості працювати у надскладних умовах. Ми пережили травматичний досвід. З початком повномасштабної війни робота міжнародних донорів завмерла на певний період, поки всі роздивлялися, що відбувається, але організації продовжили працювати і переорієнтувалися дуже швидко. 80% організацій взагалі не припиняли свою роботу за основними напрямками. Завдяки цьому люди, які постраждали, ЗСУ, суспільство відчували підтримку. Ми бачимо велику кількість новостворених організацій. З того, що найбільше занепокоює, – те, що системна робота, яка розпочалася до цього, пов’язана з проблемами децентралізації, реформування системи влади. Правова реформа, охорона здоров’я, освіта – усе це дуже постраждало під час пандемії, і всі ці проєкти, на жаль, зараз переносяться на другий план, у цьому є певні ризики довгострокових проблем", - зауважила виконавча директорка Київського міжнародного інституту соціології Наталя Харченко.
Опитування проводилося з 9 грудня 2022 року по 4 січня 2023 року. Участь у ньому взяли 1519 представників громадських і благодійних організацій з усіх областей України, а також у вибірку потрапило 0,6% організацій, переміщених за кордон.
Дослідження проведено ІСАР Єднання у партнерстві з Київським міжнародним інститутом соціології у межах проєкту "Ініціатива секторальної підтримки громадянського суспільства України", що реалізується ІСАР Єднання у консорціумі з Українським незалежним центром політичних досліджень (УНЦПД) та Центром демократії та верховенства права (ЦЕДЕМ) завдяки підтримці американського народу, наданій через Агентство США з міжнародного розвитку (USAID).