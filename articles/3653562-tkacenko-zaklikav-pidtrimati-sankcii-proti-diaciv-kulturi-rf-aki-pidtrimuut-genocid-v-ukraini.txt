Цивілізований світ має об'єднати зусилля для впровадження санкцій проти діячів рф, які підтримують геноцид проти українців, а також відшукати шляхи стягнення репарацій з країни-агресора на подальшу відбудову України.

Про це міністр культури та інформаційної політики Олександр Ткаченко заявив під час конференції європейських міністрів культури у Давосі, передає Укрінформ з посиланням на пресслужбу МКІП.
«У той час, коли українці ціною життя захищають свою культурну спадщину, російську культуру використовують як ракету. Вона передує танкам і снарядам. Це розчищає шлях для російської пропаганди та дезінформації у світі. Діячі культури росії відкрито або мовчанням підтримують геноцид проти України», - зазначив він.

Водночас міністр закликав колег скоординувати дії задля запровадження санкцій проти рф і пошуку шляхів для стягнення репарацій і компенсацій з держави-агресора за завдані збитки, аби спрямувати ці кошти, зокрема, на відбудову культури.

Ткаченко також нагадав, що Україна у 2018 році ухвалила Давоську декларацію про високу якість Baukultur, визнаючи політичний пріоритет культурних аспектів у збереженні, плануванні та будівництві, а також у збереженні культурної спадщини. Заразом цього року Україна долучається до запуску Davos Baukultur Alliance задля впровадження цих принципів у майбутній відбудові.
«...наша місія після перемоги полягатиме в тому, щоб відновити не лише будівлі, а й нормальне життя людей у цих (зруйнованих - ред.) містах. Ми віримо, що концепція якісної Baukultur буде одним із провідних принципів, на які спиратиметься українська держава при відбудові країни», - зауважив він.
Друга Конференція європейських міністрів культури триватиме у Давосі 14 до 16 січня 2023 р. під гаслом «Загальне благо – спільна відповідальність». Від України участь у конференції бере заступниця міністра культури та інформаційної політики Анастасія Бондар, Міністр Олександр Ткаченко бере участь онлайн.
Фото: mkip.gov.ua