Правоохоронці 1 лютого повідомили про підозру ексзаступнику міністра оборони і колишньому міністру енергетики.

Про це генеральний прокурор Андрій Костін повідомив у Фейсбуці, передає Укрінформ.
“Сьогодні за процесуального керівництва прокурорів Офісу Генерального прокурора повідомлено про підозру чотирьом посадовцям — ексзаступнику міністра оборони України та ексміністру енергетики і вугільної промисловості, чинному та колишньому посадовцям Міноборони. Також за результатами слідчих дій повідомлено про підозри топменеджменту ПАТ “Укртатнафта”. За результатами проведених сьогодні обшуків будуть ухвалені процесуальні рішення. Очікуємо і на кадрові висновки», - йдеться у дописі.


Костін поінформував, що ексзаступнику міністра оборони повідомлено про підозру за фактом перешкоджання законній діяльності ЗСУ та інших військових формувань в особливий період. За даними слідства, він лобіював укладення договорів про постачання продуктів для військових за завищеними цінами, закупівель бронежилетів та інших речей для ЗСУ низької якості.



Колишньому в.о. директора Департаменту державних закупівель та постачання матеріальних ресурсів МОУ повідомлено про підозру за фактом розтрати коштів та перешкоджання законній діяльності ЗСУ — за версією слідства, він організовував закупівлю неякісних бронежилетів.
Водночас чинному працівнику Міноборони повідомлено про підозру у заволодінні коштами в особливо великих розмірах та службовому підробленні. Генпрокурор стверджує, що фігурант, перебуваючи на посаді заступника директора підприємства ОПК, уклав фіктивний договір з іноземною компанією про проведення огляду, оцінки та технічного стану раніше відремонтованих 4 двигунів та 2 головних редукторів до авіаційної техніки.


“Ексміністру енергетики повідомлено про підозру у службовій недбалості — укладав збиткові для держави угоди на користь відомого олігарха. Загалом його «робота» коштувала державі 1,5 млрд грн”, - зазначив Костін.


Водночас, за його словами, в.о. першого заступника голови правління ПАТ «Укртатнафта» повідомлено про підозру в умисному ухиленні від сплати податків, вчиненому за попередньою змовою із головним бухгалтером, що спричинило державі мільйонні збитки.


Крім того, генпрокурор поінформував, що правоохоронці викрили посадовців Одеської ОВА на хабарі у 40 тисяч дол. за махінації з землею.


“Мій сигнал всім чиновникам на всіх рівнях, де б вони не були: повернення до минулих часів не буде. Україна йде європейським шляхом та не зверне з нього. Влада передбачає відповідальність. Якщо ви не згодні жити за Законом — це буде кримінальна відповідальність”, - заявив Костін.


Як повідомлялося, 1 лютого Державне бюро розслідувань повідомило про підозру ексміністру енергетики та вугільної промисловості Ігорю Насалику.
Зокрема, йому інкримінують підписання збиткових для держави угод на 1,5 млрд грн, що, за даними слідства, були на користь компаній, пов’язаних із Дмитром Фірташем.
Крім того, службовці СБУ викрили колишнього очільника Департаменту державних закупівель та постачання матеріальних ресурсів Міністерства оборони на розтраті державних коштів.
Раніше «Дзеркало тижня» оприлюднило статтю, де стверджувалося, що ціни на закупівлю харчів і надання послуг із харчування для військових у контракті МО перевищують роздрібні у два-три рази.
Заступник міністра оборони В’ячеслав Шаповалов, який відповідав за тилове забезпечення Збройних сил України, написав заяву про звільнення, щоб не створювати загрози для стабільного забезпечення ЗСУ внаслідок кампанії звинувачень, пов’язаних із закупкою послуг харчування. 24 січня Кабмін звільнив Шаповалова з посади заступника міністра оборони.
Голова комітету ВР з питань антикорупційної політики Анастасія Радіна з посиланням на Резнікова повідомила, що звільнено також директора Департаменту закупівель Міністерства оборони Богдана Хмельницького.