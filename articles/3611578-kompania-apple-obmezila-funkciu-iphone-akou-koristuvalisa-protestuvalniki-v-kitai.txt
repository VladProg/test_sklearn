Американська технологічна компанія Apple обмежила функцію бездротового обміну файлами AirDrop на iPhone у Китаї після того, як протестувальники в КНР почали використовувати цей механізм для розповсюдження зображень іншим власникам iPhone.

Про це повідомляє Bloomberg, передає Укрінформ.
Функція AirDrop дозволяє швидко обмінюватися файлами, такими як зображення, документи чи відео, між пристроями Apple. Остання версія — iOS 16.1.1, випущена в середу — обмежує вікно, у якому користувачі можуть отримувати файли від тих людей, яких немає у списку їх контактів, десятьма хвилинами, в той час, як попередні варіанти не обмежували час.
Зазначається, що обмеження функції AirDrop на iPhone, що продаються в Китаї, відбулося після того, як протестувальники в країні почали використовувати її для розповсюдження плакатів проти Сі Цзіньпіна та китайського уряду.
Apple не прокоментувала, чому ця зміна була введена в Китаї, але заявила, що планує розгорнути нове налаштування AirDrop у всьому світі в наступному році. Ідея полягає в тому, щоб зменшити небажаний обмін файлами, заявили в компанії.
Як повідомляв Укрінформ, раніше Apple попередила про скорочення і затримку поставок iPhone 14 Pro та Pro Max.
Фото: EPA/UPG