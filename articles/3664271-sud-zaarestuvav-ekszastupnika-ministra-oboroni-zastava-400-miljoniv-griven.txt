Печерський райсуд столиці обрав ексзаступнику міністра оборони В’ячеславу Шаповалову запобіжний захід у вигляді тримання під вартою з альтернативою внесення застави у 402 млн 600 тис грн.

Про це повідомив Укрінформу обізнаний співрозмовник у правоохоронних органах.
“Слідчий суддя Печерського райсуду обрав Шаповалову запобіжний захід у вигляді тримання під вартою з альтернативою внесення застави у 402 млн 600 тис. грн”, - повідомило джерело агентства.
Як повідомлялося, видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг з харчування для військових у контракті МО перевищують роздрібні у два-три рази. Зокрема в матеріалі наводилися дані, що “Міноборони законтрактувало яйця по 17 грн за штуку, тоді як роздрібна ціна в магазині Києва зараз близько 7 грн за штуку”.У Міноборони наголосили, що відомості про зміст закупівель послуг харчування для військовослужбовців, які набули поширення у ЗМІ, мають ознаки навмисних маніпуляцій та вводять в оману.
Невдовзі заступник міністра оборони В’ячеслав Шаповалов, який відповідав за тилове забезпечення Збройних сил України, написав заяву про звільнення, щоб не створювати загрози для стабільного забезпечення ЗСУ внаслідок кампанії звинувачень, пов’язаних із закупкою послуг харчування. 24 січня Кабмін звільнив Шаповалова з посади заступника міністра оборони.
У ДБР проводять розслідування за фактом оборудок посадовців міністерства і приватних підприємств під час закупівель для військовослужбовців.
1 лютого ДБР повідомило про підозру Шаповалову за незаконні дії, внаслідок яких окремі підрозділи Збройних сил не були укомплектовані засобами індивідуального захисту на суму понад 1 млрд грн. Йому інкримінують лобіювання укладення договорів про постачання продуктів для військових за завищеними цінами, а також закупівель бронежилетів, касок, одягу та інших речей для потреб ЗСУ неналежної якості.