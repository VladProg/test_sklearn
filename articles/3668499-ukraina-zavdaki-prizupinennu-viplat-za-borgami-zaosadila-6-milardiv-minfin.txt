Призупинення виплати за боргами до кінця 2024 року дозволило заощадити близько 6 млрд доларів США бюджетних коштів.

Як передає Укрінформ, про це повідомляє пресслужба Мінфіну, за підсумками зустрічі міністра фінансів Сергія Марченка з представниками банківського холдингу JP Morgan.
"Сергій Марченко подякував представникам холдингу за тривалу співпрацю під час війни. JP Morgan надавали підтримку у проведенні переговорів з інвесторами в українські активи щодо відстрочки платежів за суверенними єврооблігаціями. Переговори було проведено у рекордно короткі строки. Завдяки досягнутій домовленості з кредиторами України щодо призупинення виплати за боргами до кінця 2024 року було заощаджено близько 6 млрд доларів США бюджетних коштів", - йдеться в повідомленні.
У ході зустрічі сторони обговорили залучення іноземних інвестицій у відновлення України. Міністр фінансів зауважив, що Україна розраховує якомога швидше відновити доступ до міжнародного ринку капіталу.
“Відбудова країни не може складатися лише з пільгового фінансування міжнародних партнерів. Вартість реконструкції становитиме сотні мільярдів доларів. Уряд України зацікавлений у створенні сприятливого середовища для залучення приватних інвестицій”, – зазначив Марченко.
У міністерстві зазначили, що стосовно пріоритетних сфер для залучення приватних інвестицій, було закцентовано увагу на енергетиці, природних ресурсах, IT та аграрному секторі. Марченко зауважив, що Уряд України працює, зокрема з Multilateral Investment Guarantee Agency (MIGA) групи Світового банку, над початком страхуванням воєнних ризиків та отриманням інвестиційних гарантій.
Як повідомляв Укрінформ, інвестиційна компанія J.P. Morgan допоможе Україні залучати приватні інвестиції на відбудову країни.
Фото: НБУ