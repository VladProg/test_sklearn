Зірки кіно, схоже, вирішили не бойкотувати церемонію нагородження «Золотими глобусами» 2023 року.

Про це повідомляє Vanity Fair, передає Укрінформ.
Серед ведучих цьогорічної церемонії називаються Джеймі Лі Кертіс, Ана де Армас, Трейсі Морган, Біллі Портер, Колман Домінго, Мікаела Джей Родрігез і Квентін Тарантіно. Ведучим буде Джеррод Кармайкл, нещодавній лауреат премії «Еммі».
Журнал нагадує, що з того часу, як телеканал NBC у вересні оголосив про трансляцію церемонії «Золотий глобус», виникло одне головне питання: чи з’являться зірки? Справа в тому, що менше ніж 2 роки тому Том Круз повернув свої «Золоті глобуси», а Скарлетт Йоханссон закликала не отримувати нагороди. Негативна реакція почалася навесні 2021 року після того, як у статті в LA Times говорилося, що в журі немає темношкірих членів, а актори, зокрема, Йоханссон і Брендан Фрейзер, розповіли про «сексистські запитання і відверті переслідування» з боку організаторів, Асоціації іноземної преси Голлівуду.
Асоціація пообіцяла провести цьогорічну церемонію після «справжньої, серйозної реформи».
Фрейзер, номінований за фільм «Кит», сказав, що не буде присутній, але інші головні зірки Голлівуду, схоже, позитивно реагують на масштабні зусилля Асоціації щодо «капітального ремонту», який включає додавання сотень нових учасників.
Церемонія врученні нагород відбудеться 11 січня.