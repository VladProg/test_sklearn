Президент Естонії Алар Каріс прокоментував щорічне послання російського президента володимира путіна, заявивши, що воно своєю конфронтаційністю могло б сподобатися радянському диктатору Йосипу Сталіну.

Як передає Укрінформ, про це повідомляє національний мовник ERR із посиланням на запис Каріса у соцмережах.
«Якщо хтось думав, що росія зацікавлена у мирі найближчим часом, то подумайте ще раз… Виступ [путіна] дав зрозуміти, що цілі москви не змінилися, вона готова до тривалої конфронтації із Заходом і не відчуває внутрішньої незгоди… Сталін усміхався б у могилі», - зазначив Каріс.
Як повідомляв Укрінформ, президент росії володимир путін 21 лютого виступив із промовою перед федеральними зборами рф, в якій підтвердив агресивні зовнішньополітичні плани країни.