В Україні стартує перший всеукраїнський освітній курс «Створення та розвиток IT-продуктів», який спрямований на розвиток IT-підприємництва і сфери продуктового IT в Україні задля додаткового підсилення вітчизняної економіки.

Як передає Укрінформ, про це повідомляє пресслужба Мінцифри.
«Сьогодні ІТ – одна з небагатьох галузей, яка продовжує функціонувати та залишається фінансово стабільною. Підтримує економіку та створює нові робочі місця. Впевнений, що новий освітній курс про створення та розвиток IT-продуктів стане для української молоді інструментом, щоб перетворювати сміливі задуми на життя», - зазначив віцепрем'єр-міністр – міністр цифрової трансформації Михайло Федоров.

Зазначається, що у межах навчання студенти із різних регіонів здобудуть базові знання з продуктового IT, підприємництва і продакт-менеджменту від практиків. Що допоможе зробити їм перші кроки у продуктовій IT-компанії або запустити власний продуктовий IT-бізнес.

Наразі вже 179 викладачів із 68 університетів по всій країні отримали сертифікацію для викладання курсу та інтегрують його у свої навчальні дисципліни для студентів. До викладання курсу долучилися й освітяни з Харкова, Донецька, Херсона, Миколаєва та Маріуполя, які змушені були залишити університети через бойові дії.
Експертами і спікерами онлайн-частини курсу виступили очільник Мінцифри Михайло Федоров, співзасновник Monobank Дмитро Дубілет, Client Partner Apps & Ventures, CEE у Meta Стас Біров, COO Genesis Артем Копанєв, CEO Suitsme (Genesis) Галина Єфремова та інші фахівці із провідних продуктових IT-компаній.

Як повідомлялось, раніше в Україні запустили серію безоплатних вебінарів для допомоги українським компаніям із виходом на міжнародні ринки.