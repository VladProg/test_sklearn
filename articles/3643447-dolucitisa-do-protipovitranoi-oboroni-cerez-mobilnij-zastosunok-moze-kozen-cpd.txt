Кожен українець може допомогти силам протиповітряної оборони, повідомляючи про ворожі ракети за допомогою застосунку «єППО».

Про це в Телеграмі повідомляє Центр протидії дезінформації при РНБО України, передає Укрінформ.
«Закликаємо допомагати нашим силам ППО та користуватися мобільним застосунком «єППО», за допомогою якого кожен українець може долучитися до протиповітряної оборони держави», - зазначається в дописі.

Для цього потрібно встановити рекомендований ГУР Міноборони України застосунок; зафіксувати ворожу повітряну ціль, відкрити «єППО», обрати тип повітряної цілі та спрямувати смартфон в напрямку її руху, натиснути велику червону кнопку в застосунку і зафіксувати зображення. Фахівці ППО побачать позначку на мапі, що допоможе їм швидко вжити необхідних заходів.
У ЦПД наголосили, що застосунок «єППО» схвалений та рекомендований Головним управлінням розвідки і є абсолютно безпечним для використання.
Як повідомлялося, 29 грудня ворог атакував Україну крилатими ракетами повітряного та морського базування з літаків стратегічної авіації та кораблів. Сили ППО знищили 54 із 69 ракет.