Саміт Україна-ЄС у Києві має підкреслити швидку перспективу членства України в Євросоюзі.

На цьому в ефірі TVP Info наголосив заступник глави МЗС Польщі Павел Яблонський, передає Укрінформ.

"Саміт Україна-ЄС показує, що відкритий шлях до членства, що було досягнуто також завдяки польській ініціативі, є чимось реальним. Це не просто гасла, порожні слова, а справжня воля до співпраці. Ми дуже хочемо, щоб Україна через кілька років стала членом ЄС. Це реально, якщо тільки ми дозволимо Україні виграти цю війну", – сказав Яблонський.
"Український народ дуже добре показує, що хоче розвиватися і належати до ЄС та НАТО", - додав він.
Заступник глави МЗС РП підкреслив, що кожна країна має право самостійно визначати своє майбутнє і до яких альянсів їй належати.
"Якщо росія хоче це заборонити Україні, то роллю Європи, ЄС, НАТО є чітка позиція в цій справі", – констатував представник польської дипломатії.
Саміт Україна-ЄС відбудеться 3 лютого в Києві. За словами глави МЗС Дмитра Кулеби, Україна розраховує на відчутні практичні результати цього саміту та на позитивну оцінку виконання рекомендацій Єврокомісії, яка зробить можливим початок передвступних переговорів уже у 2023 році.
Зі свого боку, Прем'єр-міністр Денис Шмигаль заявив, що Україна має план приєднатися до Європейського Союзу протягом наступних двох років.
Як повідомляв Укрінформ, 23 червня минулого року глави держав та урядів Європейського Союзу ухвалили рішення щодо надання Україні статусу країни-кандидата на входження до ЄС. Цей статус наданий без умов, проте Україна мала виконати деякі рекомендації Єврокомісії.