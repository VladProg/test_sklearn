Україна порушує на міжнародному рівні питання про арешт музейних колекцій рф, які перебувають за кордоном, та про запровадження санкцій проти російських культурних діячів.

Про це сказав міністр культури та інформаційної політики Олександр Ткаченко в ефірі каналу FreeДОМ, повідомляє Укрінформ.
«Ми порушуємо питання на міжнародному рівні про арешт російських колекцій, які знаходяться в цивілізованому світі, про запровадження санкцій проти російських офіційних культурних діячів. Частково це зроблено, але, на жаль, не в тому масштабі, який у принципі передбачає бойкот російської культури», - розповів Ткаченко.
За його словами, росія використовує культуру так само, як і пропаганду.
Ткаченко також повідомив, що окупанти збираються «евакуювати» Каховський музей. Він зазначив, що з населених пунктів, які були під тимчасовою окупацією, загарбники організували вивезення української культурної спадщини.
«Я думаю, ми маємо справу з найбільшим пограбуванням з часів Другої світової війни. І з найбільшою евакуацією культурних цінностей, яку нам вдалося здійснити з часів Другої світової війни. Ідеться про десятки тисяч експонатів, які перебувають у безпечних місцях», - додав міністр.
Фото: МКІП