АТ «Укрзалізниця» на власних потужностях модернізувала перший український електропоїзд ЕПЛ9Т. Він може вмістити 964 пасажири та здатен розвивати швидкість до 120 км/год.

Про це повідомляє Укрінформ із посиланням на пресслужбу УЗ у Телеграмі.
«Після капітального ремонту цей електропоїзд, виготовлений на українському заводі Луганськтепловоз, поповнив перелік відновлених приміських поїздів Укрзалізниці. Цей поїзд ми зробили максимально зручним для пасажирів», - ідеться в повідомленні.
Відтепер електропоїзд має пандуси в кожному головному вагоні, інклюзивні вбиральні (зі сповивальними столиками), місця для перевезення велосипедів (24 місця у всьому поїзді), встановленні USB/Type-C порти для зарядки гаджетів.

Також облаштовані спеціальні місця для сидіння пасажирів з інвалідністю, зовнішні та внутрішні системи відеоспостереження, освітлення зон посадки та висадки пасажирів.
Як повідомлялось, ЕПЛ9Т – український електропоїзд виробництва Луганського тепловозобудівного заводу. Він працює від контактної мережі змінного струму 25 кВ 50 Гц. Конструкційна швидкість електропоїзда - 130 км/год, максимальна для експлуатації - 120 км/год.