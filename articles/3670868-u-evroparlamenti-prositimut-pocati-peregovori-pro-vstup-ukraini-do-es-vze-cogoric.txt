У комітеті із закордонних справ Європарламенту вважають можливим і мають намір порушити питання про початок переговорів про вступ України в ЄС вже цього року за умови виконання країною необхідних для цього умов.

Про це на семінарі “Один рік війни проти України” в Європарламенті сказав голова комітету Європарламенту із закордонних справ Девід Маккалістер, передає власний кореспондент Укрінформу.
“Це не тільки війна російської федерації проти України. Це жорстока атака на всю європейську архітектуру миру та безпеки. І тому для нас важливо продемонструвати солідарність з народом України, щоб підтримати країну, продовжувати нашу підтримку, збільшувати нашу підтримку в економічному, фінансовому, гуманітарному та військовому планах”, - сказав Маккалістер.
У цьому зв’язку голова комітету Європарламенту заявив про намір просити почати переговори України про вступ в ЄС вже цього року.
“Європейський парламент підтримав усі активності держав-членів та Єврокомісії щодо підтримки України. Можливо, ми навіть маємо рушійну силу в деяких питаннях... Ми в Європейському парламенті глибоко віримо у європейську перспективу України. Тому ми просили б Єврокомісію та держави-члени, якщо умови виконано, почати переговори про вступ вже цього року”, - сказав голова комітету Європарламенту із закордонних справ.
Як повідомляв Укрінформ, 2 лютого Європарламент ухвалив резолюцію, якою закликав Євросоюз працювати над початком переговорів із Україною про вступ у ЄС.