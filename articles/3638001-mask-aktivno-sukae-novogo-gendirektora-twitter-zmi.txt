Новий власник і поточний гендиректор Twitter Ілон Маск шукає нового гендиректора для компанії.

Як передає Укрінформ, про це повідомляє CNBC із посиланням на джерела.
За словами співрозмовників, пошуки Маском нового генерального директора тривають і почалися ще до проведення останнього опитування в Twitter, в якому більшість голосувальників висловились за те, щоб він залишив свою посаду в компанії.
Зазначається, що Маск, який придбав компанію за 44 мільярди доларів у жовтні, заявляв, що його посада генерального директора буде тимчасовою.
У суді в листопаді Маск сказав, що “планує скоротити свій час у Twitter і з часом знайти когось іншого, хто б керував Twitter”. Однак у неділю він написав у Twitter, що «наступника поки немає».
«Питання полягає не в тому, щоб знайти генерального директора, а в тому, щоб знайти генерального директора, який зможе зробити так, щоб Twitter продовжував жити», — написав він.
Як повідомляв Укрінформ, глава компанії Twitter Ілон Маск проводив опитування серед користувачів соцмережі із питанням, чи варто йому піти з посади керівника.