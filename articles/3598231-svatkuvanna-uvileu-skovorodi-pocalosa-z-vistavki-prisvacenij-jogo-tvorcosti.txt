Першим заходом на відзначення 300-річчя з дня народження Григорія Сковороди стала виставка у Книжковій палаті, присвячена творчості філософа.

Про це повідомляє пресслужба Державного комітету телебачення і радіомовлення у Фейсбуці, передає Укрінформ.
"На сьогодні бібліографічний покажчик присвячених Сковороді друків налічує близько 2 тисяч одиниць. І це тільки видання, що вийшли на теренах України. Праці самого Григорія Савича перевидавалися незчисленну кількість разів", - зазначила в.о. завідувачки Державного архіву друку ДНУ "Книжкова палата України" Лариса Дояр.
Повідомляється, що на виставці було представлено раритети часів Національно-визвольних змагань 1917-1921 рр., включно з книгами "Хто такий Г. Сковорода" й "Григорій Сковорода, його життя і твори" за авторством історика, одного з діячів Української Народної Республіки Григорія Коваленка.

Також експонувалися зразки сковородіани радянського періоду, серед яких білінгварна книга харківського історика Дмитра Багалія "Український мандрований філософ Григорій Савич Сковорода", видана в 1926 році, що отримала вищу премію від Всеукраїнського комітету сприяння вченим.
Візуальною складовою виставки стали плакати, де творчо осмислювалася зовнішність філософа, а також добірка сучасних нотних видань, зокрема, "Сад Божественних пісень: музична збірка на вірші Григорія Сковороди за авторством Петра Приступова, а також "Осягнення: поезії та вокальні твори" на музику Петра Лойтра і Володимира Стеценка та на слова Дмитра Шупти.
Як повідомлялося, 12 жовтня Кабінет Міністрів підтримав рішення про святкування 300-річчя з дня народження Григорія Сковороди, українського філософа, просвітителя-гуманіста, поета й педагога на державному рівні, попри війну.