Український супутник EOS SAT-1 агроорієнтовної групи EOS Data Analytics, запущений 3 січня з космодрому у США, вийшов на зв’язок, підтвердивши про початок його роботи на орбіті.

Як передає Укрінформ, про це повідомляє на своїй сторінці у Фейсбуці EOS Data Analytics.
"Запуск супутника відбувся в рамках місії SpaceX Transporter-6, а його доставка на низьку навколоземну орбіту була здійснена ракетою Falcon 9 із бази Космічних сил США на мисі Канаверал, у Флориді. Супутник допоможе боротися зі змінами клімату та розв’язувати продовольчі проблеми", - нагадують у ФБ «Ноосфера».
Апарат був побудований та оснащений двома високоточними камерами DragonEye українсько-південноафриканської компанії-виробника космічної оптики Dragonfly Aerospace, двигун супутника розробила українська компанія Space Electric Thruster Systems, а компанія Flight Control Propulsion забезпечила 3D-друк деталей і виготовлення елементів корпусу.
Щодня EOS SAT-1 відстежуватиме до одного мільйона квадратних кілометрів території.

Запуск усіх супутників EOS SAT планується завершити до 2025 року. Після цього, EOS SAT щоденно спостерігатиме за площами до 12 млн квадратних кілометрів і охоплюватиме до 100% країн із найбільшою площею сільськогосподарських угідь та лісів, що становить 98,5% таких земель на всій планеті. З допомогою EOS SAT представники сільськогосподарської галузі зможуть: контролювати вирощування культур, оптимізувати використання ресурсів, перевіряти ефективність нових засобів захисту рослин і добрив тощо.
EOS Data Analytics заснована підприємцем у сфері космічних технологій Максимом Поляковим у 2016 році.