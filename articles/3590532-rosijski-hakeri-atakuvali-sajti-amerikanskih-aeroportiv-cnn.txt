Понад десяток американських вебсайтів, у тому числі кількох найбільших аеропортів США, були заблоковані в понеділок внаслідок кібератак, відповідальність за які взяли на себе російськомовні хакери.

Про це заявив у понеділок під час конференції в штаті Мериленд керівник апарату Агентства США з питань кібербезпеки та безпеки інфраструктури (CISA) Кірстен Тодт, передає Укрінформ із посиланням на CNN.
«Ми стежимо за розвитком подій, і наразі немає жодних побоювань щодо зриву діяльності (об’єктів інфраструктури, що піддалися атакам – ред.)», - заявив керівник CISA.
За попередньою інформацією, були атаковані 14 вебсайтів. Серед них названі, в тому числі крупні міжнародні аеропорти в Атланті, Лос-Анджелесі, Чикаго.
Відповідальність за кібернапади на аеропорти взяло на себе хакерське угруповання Killnet. Відомо, що це російськомовне утворення відкрито підтримує політику кремля, однак прямих зв’язків із російським керівництвом поки не встановлено.
Тип кібератак, який використовує Killnet, відомий як «розподілена атака для відмови в обслуговуванні» (DDoS), під час якої хакери заповнюють комп’ютерні сервери фальшивим вебтрафіком, щоби вивести їх з мережі.
Як повідомлялося, потужні DDoS-атаки були застосовані хакерами на сторінках monobank зі збору коштів на дрони-камікадзе від українських волонтерів та активістів.