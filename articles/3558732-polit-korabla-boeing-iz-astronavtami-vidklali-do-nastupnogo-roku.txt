Перший космічний політ виготовленої компанією Boeing капсули Starliner з астронавтами на борту відкладено до наступного року через ремонт капсули після останнього випробувального польоту.

Про це повідомляє АР, передає Укрінформ.
Як зазначається, політ Starliner з двома пілотами-випробувачами NASA запланований на лютий 2023 року. Раніше у компанії сподівалися провести запуск до кінця року.
Boeing двічі запускала Starliner без екіпажу, востаннє у травні. Капсулі вдалося пристикуватися до Міжнародної космічної станції під час другого вильоту, незважаючи на проблеми з двигуном та інші технічні негаразди. Керівник програми Boeing Марк Наппі заявив, що ці проблеми потрібно вирішити до того, як астронавти NASA піднімуться на борт.
Starliner дебютував у 2019 році. Початковий випробувальний політ капсули з манекеном був перерваний низкою програмних проблем, що спонукало розробників до її оновлення.
Тим часом компанія SpaceX готується до шостого польоту з екіпажем NASA, що запланований на початок жовтня.
Як повідомляв Укрінформ, у травні космічна капсула Starliner компанії Boeing успішно повернулася з МКС на Землю.