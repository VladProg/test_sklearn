У вівторок увечері в Києві невідомий вчинив збройний напад на херсонського журналіста Костянтина Риженка, херсонця врятував бронежилет.

Про це сам Костянтин Риженко повідомив у Телеграмі, передає Укрінформ.
«Що таке фартануло, повезло. Вчора ввечері через неймовірні пробки поїхав на метро на полігон (я займаюсь зі знайомими силовиками, бо, як показує час, зараз треба мати відповідну підготовку). Аби не везти в руках бронік, в якому займаюсь, одягнув його на себе. Коли повертався, вирішив зайти в аптеку, бо ще трохи маю застуду. В найбільш темному кутку вулиці неподалік перехрестя біля аптеки до мене швидко наблизився чоловік і зробив два постріли в область грудної клітки. Після чого я впав, а чоловік швидко побіг у напрямку Овруцької», - написав журналіст.
Він додав, що наразі у нього забій ребер та м'яких тканин, життю нічого не загрожує. За рекомендацією куратора, Риженко написав заяву до СБУ. Ведеться слідство, шукають свідків події.
«Звісно, я це пов'язую зі своєю професійною діяльністю, і скоріш за все тут є "руський" слід, але може бути різне - під шум війни іноді можуть зводити рахунки маленькі дріб'язкові люди», - вважає Риженко.
Як раніше повідомляв Укрінформ, під час тимчасової окупації Херсона російські загарбники переслідували родину Костянтина Риженка: забирали його брата і батька й тисли на них, вимагаючи вийти на зв'язок та вказати місце перебування Костянтина.