Вийшов український трейлер мелодрами «Одного чудового ранку» із зіркою «бондіани» - французькою акторкою Леа Сейду.

Про це Укрінформу повідомили в компанії «Артхаус трафік».
Сам фільм, де головну роль виконала французька акторка Леа Сейду, відома зі стрічок «Спектр» і «Не час помирати» про агента 007, а також «Готель Ґранд Будапешт» і «Французький вісник», вийде в українських кінотеатрах 19 січня.
Головна героїня - молода мати Сандра, яка мешкає в Парижі. Її життя сповнене турботи про маленьку дочку та хворого батька, стан якого стрімко погіршується. Раптом у її житті з’являється нове захоплення - одружений науковець Клеман.

Як зазначили в компанії «Артхаус трафік», режисерка фільму Міа Хансен-Льове вважає стрічку дуже особистою, оскільки в цій історії є речі, натхненні власним життям – її батько страждав дегенеративною недугою. У цьому фільмі вона хотіла опрацювати те, що траплялося з нею кілька разів - коли стикаєшся з можливістю закохатися, попри сум та віддалення від болю.
За свою акторську роботу в «Одного чудового ранку» актриса була номінована на премію Європейської кіноакадемії.

Акторський склад доповнили зірки французького кінематографа: Паскаль Ґреґґорі («Життя в рожевому кольорі», «Жанна д’Арк»), Мельвіль Пупо («Золота молодь», «З божої волі»), Ніколь Ґарсія («Люпен»).
Світова прем'єра відбулася на Двотижневику режисерів Каннського кінофестивалю-2022, де картина здобула премію Label Europa Cinemas.

На сайті Metacritic картина набрала 86 балів та здобула позначку Must See. На рейтинговій платформі Rotten Tomatoes «Одного чудового ранку» має рейтинг 90% та відзнаку «Сертифікатована свіжість», яка присуджується фільмам із найкращими рецензіями. Видання The Telegraph назвало гру Леї Сейду «чудовою», IndieWire описало фільм як «легкий, але глибоко зворушливий», а The Wrap як «глибокий і захопливий портрет втраченого, знайденого та незмінного кохання». Hollywood Reporter і Vanity Fair назвали «Одного чудового ранку» одним із найкращих фільмів року.