Генеральний прокурор України Андрій Костін заявив, що корупційні злочини під час війни можна прирівняти до мародерства.

Як передає Укрінформ, про це повідомляє Офіс генерального прокурора.
Як зазначається, про це Костін заявив під час зустрічі з послом США в Україні Бріджит Брінк, генеральним інспектором Міністерства оборони США Робертом Сторчем, генеральним інспектором Державного департаменту США Діаною Шоу та генеральним інспектором Агентства США з міжнародного розвитку (USAID) Ніколь Ангареллою.

Окрім питання відновлення справедливості та притягнення до відповідальності за міжнародні злочини, вчинені під час війни в Україні, учасники зустрічі обговорили і боротьбу з корупцією.

«Ми раді вітати делегації міжнародних партнерів в Україні, адже наша робота прозора, ми відкриті до порад та успішного досвіду, який дозволить підвищити ефективність. Я переконаний, що спільними зусиллями ми зможемо забезпечити відновлення справедливості, адже це одна з ключових вимог українського народу», - заявив генпрокурор.

Він також підкреслив, що війна не є виправданням для сповільнення зусиль у подоланні корупції на всіх рівнях.
«Корупційні злочини під час війни можна прирівняти до мародерства. Тому боротьба з корупцією та запобігання таким злочинам - пріоритет у роботі прокурорів та всіх правоохоронних органів», - заявив Костін.

За його словами, в органах прокуратури вже йде активна боротьба з корупційними проявами.
Також Костін додав, що за останні 5 місяців п’ятеро прокурорів були викриті на корупційних злочинах.
Як повідомляв Укрінформ, у січні Костін призначив собі двох нових заступників - Антона Войтенка і Вікторію Літвінову. Крім того, першим заступником генпрокурора став Олексій Хоменко, який до цього обіймав посаду заступника і курував Спеціалізовану військову прокуратуру.
Фото: Офіс генпрокурора