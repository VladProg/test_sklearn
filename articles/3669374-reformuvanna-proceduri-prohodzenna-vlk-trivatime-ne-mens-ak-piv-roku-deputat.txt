Реформування процедури проходження військово-лікарської комісії триватиме не менш як пів року.

Таку думку висловив голова Комітету Верховної Ради з питань національної безпеки, оборони та розвідки, народний депутат із парламентської фракції "Слуга народу" Олександр Завітневич в ефірі телемарафону "Єдині новини", повідомляє Укрінформ.
Він поінформував, що під час нещодавнього засідання комітету за участю представників Міністерства оборони, Збройних сил, Міністерства охорони здоров’я та Міністерства цифрової трансформації обговорювалися проблеми, пов‘язані з проходженням військовослужбовцями ВЛК. Серед них, зокрема, необхідність цифровізації черги та медичної інформаційної системи, а також забезпечення нормальних санітарних умов. За словами Завітневича, уже майже два місяці над вирішенням проблемних питань працює робоча група, до складу якої входять представники вищезазначених відомств та двоє членів оборонного парламентського комітету. Депутат зазначив, що після завершення діяльності цієї робочої групи буде представлена дорожня карта, яка сприятиме модернізації процесу проходження ВЛК. "Якщо ці напрацювання передбачатимуть зміни до законодавства, парламент розгляне їх якомога швидше", – підкреслив парламентарій.
Він уточнив, що за наявності дорожньої карти можна буде чітко зрозуміти терміни реформування. Водночас Завітневич спрогнозував: "Зважаючи на кількість людей, які вже пройшли ВЛК і постійно проходять ВЛК, зважаючи на складність системи та кількості медичних закладів, які надають відповідні послуги, мені здається, це триватиме не менш як пів року".
Своєю чергою секретар Комітету Верховної Ради з питань національної безпеки, оборони та розвідки, народний депутат із парламентської фракції "Голос" Роман Костенко розповів, що цифровізація черги попередньо очікується до кінця березня.
Як повідомлялося, останнім часом військовослужбовці, які проходили або проходять лікування поранень, отриманих під час виконання бойових завдань із захисту та оборони України від збройної агресії російської федерації, висловлюють обурення через неналежне надання їм медичної допомоги.