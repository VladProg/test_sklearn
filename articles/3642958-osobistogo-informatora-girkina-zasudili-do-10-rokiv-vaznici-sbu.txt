Особистого інформатора учасника російської збройної агресії проти України Ігоря Гіркіна (Стрєлкова) засуджено до 10 років позбавлення волі.

Як передає Укрінформ, про це Служба безпеки України повідомляє у Телеграмі.
російського агента, який збирав розвіддані про підрозділи Сил оборони на Донеччині, співробітники СБУ затримали у травні.
Суд призначив йому покарання у вигляді 10 років ув’язнення.

За даними слідства, зловмисником є особистий інформатор російського терориста Гіркіна.
Саме за його дорученням ворожий поплічник намагався виявити місця дислокації та маршрути переміщення українських військ в районі Слов’янська. Також інформатор передавав ворогу локації місцевих державних установ та об’єктів критичної інфраструктури.
Встановлено, що на колишнього “міністра оборони “днр” він вийшов через заборонену соціальну мережу “Одноклассники” після початку повномасштабного вторгнення рф та запропонував Гіркіну “допомогу” у війні проти України.
Передачу закритих відомостей російський агент здійснював із власного акаунта електронної пошти у вигляді міток на електронних картах з детальним описом прилеглої місцевості.
Суд визнав зловмисника винним за ч. 3 ст. 114-2 (несанкціоноване поширення інформації про направлення, переміщення зброї, озброєння та бойових припасів в Україну, рух, переміщення або розміщення Збройних сил України чи інших утворених відповідно до законів України військових формувань, вчинене в умовах воєнного стану) Кримінального кодексу України.
Як повідомляв Укрінформ, 12 років за ґратами проведе бойовик “днр”, який воював під командуванням командира терористичного батальйону “Спарта” Арсена Павлова, відомого як “Моторола”.