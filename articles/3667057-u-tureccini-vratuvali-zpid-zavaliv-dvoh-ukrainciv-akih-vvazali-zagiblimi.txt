Двох громадян України, яких вважали загиблими внаслідок землетрусу у Туреччині, врятовано.

Про це повідомив посол України в Турецькій Республіці Василь Боднар у Фейсбуці, передає Укрінформ.
"Громадяни України - живі! На щастя, за перевіреною інформацією, двох громадян України, які вважалися загиблими у турецькому місті Хатай, було врятовано з-під руїн будинку. Хвала Господу Богу!", - зазначив дипломат.
Деталі Боднар пообіцяв надати згодом.
Раніше речник МЗС Олег Ніколенко заявив, що турецька сторона повідомила про ймовірну загибель двох українців, посольство України перевіряє інформацію та встановлює особи загиблих.