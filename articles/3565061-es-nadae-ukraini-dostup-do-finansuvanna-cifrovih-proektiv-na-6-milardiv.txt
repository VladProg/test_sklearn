Європейський Союз надасть Україні доступ до фінансування цифрових проєктів у межах програми «Цифрова Європа» на 6 млрд євро.

Як передає Укрінформ, про це повідомляє пресслужба Міністерства цифрової трансформації у Телеграмі.
«Загальний фонд програми «Цифрова Європа» становить 7,5 млрд євро. На фінансування проєктів за вказаними та доступними для України напрямами програми передбачено близько 6 млрд євро. Їх виділятимуть протягом 7 років», - йдеться в повідомленні.
Фінансування цифрових проєктів відбуватиметься у напрямку: високопродуктивний комп'ютинг; штучний інтелект, дані та хмарні послуги; використання цифрових технологій в економіці та суспільстві; кібербезпека (напрям закритий для держав не членів ЄС).
У міністерстві уточнили, що вже восени на сайті Digital Europe будуть доступні робочі програми, конкурсні пропозиції та деталі, як подати заявки на участь у програмі.
Україна і ЄС 5 вересня підписали п’ять угод - про участь України в програмі ЄС «Цифрова Європа», про участь в програмі для співробітництва в митній сфері з бюджетом майже €1 млрд, про участь в програмі щодо співпраці у податковій сфері Fiscalis,, про надання бюджетної підтримки на €500 млн, угода, завдяки якій Єврокомісія збільшує бюджет на гранти для України на €122 млн.