Під час прийняття на роботу в Міністерство оборони Олександр Лієв пройшов усі спеціальні перевірки, і жодних питань до нього не виникло.

Про це міністр оборони Олексій Резніков заявив на пресконференції у Києві, повідомляє кореспондент Укрінформу.
"Людина прийшла в міністерство, пройшла відкриті конкурсі процедури відповідно до законодавства, пройшла всі спецперевірки, про що є відповідні довідки всіх правоохоронних органів, пройшла перевірку на поліграфі в СБУ. ...Всі процедури зроблені, ні в кого не виникло питань. Потім з'являється фейковий паспорт – починається колотнеча… Хіба це справедливо?" – наголосив Резніков.
Він також зауважив, що "не чув", щоби у правоохоронців були питання до Лієва.
Як повідомлялося, колишній т.в.о. керівника Департаменту військово-технічної політики, розвитку озброєння та військової техніки Міноборони Олександр Лієв заперечив поширену журналістом Михайлом Ткачем інформацію про те, що в нього є паспорт рф. Після цього Ткач вибачився та сказав, що інформація не відповідає дійсності.
У Міністерстві оборони заявили, що т.в.о. керівника Департаменту військово-технічної політики, розвитку озброєння та військової техніки МОУ Олександра Лієва звільнено за власним бажанням. Фактів, які б підтверджували наявність у нього іншого громадянства, крім українського, не виявлено.