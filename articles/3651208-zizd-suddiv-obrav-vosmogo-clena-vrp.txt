Делегати з’їзду суддів обрали восьмого члена Вищої ради правосуддя.

Про це повідомила пресслужба Ради суддів, передає Укрінформ.
“Делегати ХІХ позачергового З'їзду суддів України обрали усіх 8 членів ВРП за квотою від суддівської спільноти. Останнім представником у ВРП від З'їзду суддів став Бурлаков Сергій, якого обрали за підсумками повторного туру таємного голосування. Він є суддею Касаційного цивільного суду у складі Верховного Суду”, - йдеться у повідомленні.
Таким чином, членами Вищої ради правосуддя від з'їзду суддів України стали: Алла Котелевець - суддя Харківського апеляційного суду; Григорій Усик - суддя Касаційного цивільного суду у складі ВС; Олександр Сасевич - суддя Львівського окружного адміністративного суду; Юлія Бокова - суддя Господарського суду Донецької області; Ольга Попікова - суддя Північного апеляційного господарського суду; Тетяна Бондаренко - суддя Миколаївського апеляційного суду; Олена Ковбій - суддя Херсонського окружного адміністративного суду.
Усі новообрані члени ВРП склали присягу і працюватимуть в органі суддівського врядування найближчих чотири роки.
У Раді суддів наголосили, що обрання кандидатів від з'їзду суддів України дозволить розблокувати роботу Вищої ради правосуддя і поверне їй інституційну спроможність приймати рішення, позаяк з новообраними членами кількісний склад ВРП становитиме 15 осіб, а це необхідний кворум для роботи колективного органу.
Як повідомляв Укрінформ, ХІХ з'їзд суддів України, який мав обрати вісьмох членів Вищої ради правосуддя, розпочався 11 січня. Того дня за квотами від судів різних юрисдикцій обрали п’ятьох членів ВРП. 12 січня делегати з’їзду обрали іще трьох членів ВРП.