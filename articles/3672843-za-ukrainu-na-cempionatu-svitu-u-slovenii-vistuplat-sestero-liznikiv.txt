22 лютого у словенській Планиці розпочнеться змагальна програма чемпіонату світу 43-го за ліком чемпіонату світу з лижних видів спорту.

Україну в лижних гонках представлятимуть шестеро учасників, передає Укрінформ.
Склад збірної України:
жінки - Анастасія Іванченко, Анастасія Нікон, Вікторія Олех;
чоловіки - Руслан Денисенко, Дмитро Драгун, Олександр Лісогор.
У Планиці вперше будуть розіграні медалі серед змішаних команд у лижному двоборстві. Проте це не вплине на загальну кількість видів у програмі змагань, їх буде 24, як і на попередньому ЧС два роки тому в Обергофі. Місцем довелося поступитися чоловічому командному спринту.
Найбільше комплектів нагород (12) буде розіграно в лижних гонках. У семи видах програми змагатимуться представники стрибків з трампліна, у п’яти - двоборці.
Медальні сторінки в історії виступів української збірної на чемпіонатах світу пов’язані з лижними гонками. У Рамзау-1999 відкрила лік нашим нагородам своєю «бронзою» у гонці переслідування на 15 км Ірина Тараненко-Тереля.
Другу для України нагороду на ЧС виборола у Лібереці-2009 Валентина Шевченко, ставши третьою у масстарті на 30 км вільним стилем і випередивши при цьому у фінішному спурті на 0,6 секунди норвежку Терезе Йогауг.
Фото: facebook.com/olympicua.