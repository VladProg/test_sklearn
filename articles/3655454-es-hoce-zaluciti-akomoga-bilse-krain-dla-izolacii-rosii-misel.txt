Європейський Союз розпочав консультації щодо десятого пакету санкцій і хоче залучити якомога більше країн до того, щоб ізолювати росію ще більше.

Про це заявив Президент Європейської ради Шарль Мішель під час спільної з Президентом України Володимиром Зеленським пресконференції в Києві, повідомляє Укрінформ.
«Я можу підтвердити, що ми розпочали консультації щодо можливого десятого пакету санкцій, і ми вирішили особливо запровадити санкції на енергетичну сферу. Звичайно, після девʼяти пакетів санкцій потрібен новий десятий пакет, і нам потрібно подивитися, в яких іще секторах ми можемо запровадити санкції», - зазначив глава Української держави.
Президент Євроради додав, що обговорював із Володимиром Зеленським необхідність запровадити санкції проти пропагандистів. Мішель також відзначив важливість не тільки підтримки тиску на кремль, але і його посилення.
«Ще одна частина нашого зусилля повʼязана з тим, щоб залучити якомога більше країн до того, щоб ще більше ізолювати росію, щоб ми всі разом тиснули на країни, які допомагають росії обійти санкції» - зауважив Президент Європейської ради.
Як повідомляв Укрінформ, 19 січня Президент Європейської ради прибув до Києва, де планує зустрітися з керівництвом української держави.
Очікується, що Євросоюз до саміту Україна-ЄС 3 лютого у Києві планує ухвалити 10-й пакет санкції проти росії.
Від початку російського вторгнення в Україну у лютому 2022 року ЄС почав надавати Україні політичну, економічну, фінансову, гуманітарну та військову допомогу. Зокрема, протягом минулого року ЄС виділив Україні допомогу в обсязі 19 млрд євро. 17 січня Єврокомісія перерахувала перші 3 млрд євро із загального пакета макрофінансової допомоги Україні на 2023 рік в обсязі 18 млрд євро.