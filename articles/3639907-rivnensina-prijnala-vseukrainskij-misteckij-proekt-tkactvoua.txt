У рамках всеукраїнського проєкту «Ткацтво.UA» у Рівному презентували виставку творчої спадщини двох ткаль – Ганни Леончук із Рівненського Полісся та Ганни Верес з Київського Полісся.

Як передає Укрінформ, про це повідомляє Рівненська ОДА у Фейсбуці.


«У рамках всеукраїнського проєкту «Ткацтво.UA» у Свято-Покровському соборі Рівного презентували виставку творчої спадщини двох ткаль – Ганни Леончук із Рівненського Полісся та Ганни Верес з Київського Полісся», - йдеться у повідомленні.


Зазначається, що майстриня з Рівненського Полісся Ганна Леончук народилася і працювала у селі Каноничі, нині Вараського району. Вона розробила авторський геометричний орнамент килимів, виготовляла покривала, весільні рушники, серветки, народний одяг за поліськими мотивами.

Ганна Верес – одна із найяскравіших представниць відомої ткацької династії Пособчук-Верес. Вона створила 45 костюмів для жіночого гурту Українського хору ім. Г. Верьовки, в яких вони й досі прославляють українську культуру по всьому світу. У Києві Ганна Верес створила ескізи багатьох зразків рушників, доріжок, наволочок, штор, які впроваджено у масове виробництво.


Крім того, як зазначають в ОДА, у Рівненському обласному краєзнавчому музеї провели конференцію, на якій обговорили особливості ткацького промислу та його унікальність на Поліссі. Серед спікерів - відомі рівненські дослідники та етнографи, а також голова Міжнародного фонду культурного співробітництва Влада Литовченко.

На її переконання, в Україні важливо розвивати ткацьку традицію серед майстрів народної творчості, впроваджувати її в сучасне виробництво та вітчизняну модну індустрію.


Також у Рівному відбулося свято національного костюма.


«На Поліссі ткацька традиція активно розвивалася навіть у період індустріального й технологічного прогресу. Бажаю нам усім, щоб ніякий ворог не став на рушник нашої української культури» , - зазначила директорка обласного центру народної творчості Ірина Рачковська.






Рівненщина прийняла всеукраїнський мистецький проєкт «Ткацтво.UA» / Фото: Рівненська обласна державна адміністрація







































Проєкт «Ткацтво.UA» організували управління культури та туризму Рівненської ОДА, обласний центр народної творчості спільно із Вишгородським історико-культурним заповідником.