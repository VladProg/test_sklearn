Митрополит Київський і всієї України Епіфаній перебуває з першим офіційним візитом у Римі.

Як передає Укрінформ, про це ідеться у повідомленні на сайті Православної церкви України.
У складі делегації Всеукраїнської ради церков і релігійних організацій предстоятель ПЦУ візьме участь у зустрічі з папою Римським Франциском та низкою очільників інституцій Римсько-католицької церкви, відповідальних за міжхристиянський та міжрелігійний діалог, взаємодію з Україною та поширення інформації.
Митрополита у поїздці супроводжує архієпископ Чернігівський Євстратій, заступник голови Управління зовнішніх церковних зв’язків та член Секретаріату ВРЦіРО від ПЦУ.
Окрім зустрічей у Ватикані делегація буде присутня на молитві за єдність християн, яку здійснить Папа Франциск у базиліці апостола Павла з нагоди відповідного тижня, який відзначається християнськими церквами. Також відбудеться зустріч з послом України при Святому престолі Андрієм Юрашем та візит до духовного осередку УГКЦ в Римі – собору Святої Софії.
Як повідомляв Укрінформ, рупа дітей з України, що проводять канікули в дієцезії Теджіано-Полікастро на півдні Італії, побувала на загальній аудієнції з папою Франциском.