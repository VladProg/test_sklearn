В Україні з 30 січня розпочнуться перші аукціони з продажу права на спеціальне використання водних біоресурсів, тобто на промисловий вилов риби. Аукціони проводитимуть на платформі інтернет-закупівель Prozorro.

Як повідомляє Укрінформ, про це під час брифінгу в Кіровоградській ОВА розповіли заступник міністра аграрної політики та продовольства Віталій Головня та тимчасовий виконувач обовʼязків голови Держагентства меліорації та рибного господарства Ігор Клименок.

Фото Мирослава Липа
Головня уточнив, що аукціони розмістять на платформі закупівель Prozorro вже 30-31 січня: «Перші оголошення аукціонів будуть з понеділка-вівторка. І за правилами Prozorro від оголошення до проведення аукціонів має бути не менше семи днів».
Умови аукціонів уже прописані у законі № 1479 від 30 грудня 2022 року, подробиці будуть оголошувати в кожному аукціоні.
За словами заступника міністра,торги запровадили для того, щоб у галузі рибного промислу зʼявлялися нові підприємства.
«Якщо у 2015 році було 632 підприємства у промислі, то вже у 2021 році - 428, тобто кількість зменшилась. А кількість тих, хто хотів брати участь у промислі — збільшилась. Майже 280 новим підприємствам відмовили. І з кожним роком кількість нових заявок збільшується, але їм автоматично відмовляють. Тому було запроваджено аукціони - щоб надати доступ для нових суб'єктів господарювання у промислі», - підкреслив заступник міністра аграрної політики та продовольства.
Як повідомляв Укрінформ, за попередніми даними, українська рибна галузь зазнала 47 млн дол. збитків внаслідок агресії російської федерації.