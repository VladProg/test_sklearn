Для українців, які перебувають у Польщі, стала доступною послуга оформлення першого паспорта у вигляді ID-картки з 14 років.

Про це повідомила Державна міграційна служба України, передає Укрінформ.
«У відокремлених підрозділах ДП «Документ» у Польщі доступна послуга оформлення першого паспорта громадянина у формі ID-картки по досягненню 14-річного віку» - йдеться у повідомленні.
Зазначається, що оформити цю ID-картку можна в підрозділах ДП «Документ» у Варшаві, Кракові, Ґданську чи Вроцлаві.
Для оформлення паспорта треба мати належні документи - свідоцтво про народження; паспорт громадянина України одного або двох з батьків; довідку про реєстрацію місця проживання (за наявності); РНОКПП або повідомлення про відмову від його прийняття (за наявності).
Для зручності громадян прийом заяв на оформлення паспортних документів можливий як за попереднім записом, так і у порядку «живої черги».
«Оплата (сервісні послуги підприємства) здійснюється безпосередньо на місці - за допомогою сервісу онлайн-оплати послуг. Для цього при собі необхідно мати смартфон та банківську картку або її реквізити (оплата готівкою наразі недоступна)» - зауважили в установі.
У ДМСУ також звернули увагу на те, що ID-картка вперше з 14 років виготовляється впродовж 20 робочих діб. Під час отримання готової ID-картки проводиться процедура верифікації, тому присутність особи, на ім'я якої оформлено документ — обов’язкова.
«У разі неотримання громадянином паспорта протягом трьох місяців з дня його надходження до центру «Паспортний сервіс», готовий документ повертається територіальному підрозділу ДМС для подальшого зберігання», - йдеться у повідомленні.
Як повідомляв Укрінформ, представництво державного підприємства «Документ» відкрило стаціонарний центр обслуговування громадян у Кракові за адресою: Galeria Krakowska, Pawia 5, 31-154 Kraków, Lokalno 6, Piętro 2.