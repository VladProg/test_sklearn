Кабінет Міністрів виділив із резервного фонду держбюджету понад 27,3 млн грн на відшкодування комунальних витрат за серпень громадам, які прихистили внутрішніх переселенців у комунальних та державних закладах, а також приватних закладах освіти.

Як передає Укрінформ, про це повідомляє пресслужба Міністерства розвитку громад та територій України.
«Суми компенсації розраховані на підставі узагальненої Мінрегіоном інформації від обласних військових адміністрацій, центральних органів виконавчої влади щодо витрат, сплачених закладами за комунальні послуги, спожиті у серпні 2022 року у будівлях (приміщеннях), що перебувають на їх балансі, та в яких в умовах воєнного стану на безоплатній основі були розміщені тимчасово переміщені особи», – йдеться у повідомленні.
Зазначається, що протягом серпня було розміщено майже 89 тис. ВПО в регіонах та залучено 2918 закладів комунальної та державної форм власності, закладів освіти приватної форми власності.
Як повідомлялося, раніше уряд вніс зміни до Порядку та умов надання компенсації за спожиті комунальні послуги за розміщення внутрішньо переміщених осіб у будівлях (приміщеннях) об’єктів державної, комунальної та приватної власності у період воєнного стану.
Відтепер, починаючи з 1 вересня, компенсацію на оплату комунальних послуг мають змогу також отримувати юридичні та фізичні особи підприємці, які надали безкоштовно тимчасове житло ВПО.