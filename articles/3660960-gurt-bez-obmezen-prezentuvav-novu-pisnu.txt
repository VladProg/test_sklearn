Гурт “Без обмежень” презентував нову пісню “Повернись живим”

Як передає Укрінформ, про це ідеться у повідомленні гурту в Ютубі.

Пісня “Повернись живим” написана з емоцією віри в те, що Україна обов’язково переможе у війні, а українські військові повернуться додому живими та здоровими. Трек показує, що абсолютно усі українці чекають своїх героїв вдома з перемогою, ідеться у повідомленні.
Водночас із прем’єрою пісні “Без обмежень” презентують кліп на неї. Режисером нової відеороботи став Владислав Разіховський. “Повернись живим” – його 7-й кліп для гурту.
“Знімаючи кліп на цю пісню, на екрані ми транслювали відео зі здебільшого позитивними емоціями військових людей. Нам дуже хотілось показати не тільки війну, яку ми з вами та так бачимо щоденно: довкола себе або з новин. Хотілось бачити військових із простими, щирими емоціями: радість від зустрічі з близькими людьми чи обійми з побратимами. Ми показали світлі емоції – власне, ті емоції, за які Україна і веде свою визвольну боротьбу”, – заявив фронтмен “Без обмежень” Сергій Танчинець.
Як повідомляв Укрінформ, у травні 2022 року гурт “Без обмежень” презентував новий відеокліп “24/02”, присвячений повномасштабному вторгненню російських військ в Україну.