Робота щодо повернення українських полонених триває постійно, найближчим часом очікуються новини.

Як передає Укрінформ, про це в ефірі телемарафону "Єдині новини" повідомив представник Головного управління розвідки Міністерства оборони України Андрій Юсов, відповідаючи на запитання щодо звільнення українських полонених.
“Є інформація про те, що робота ведеться і найближчим часом ми очікуємо новини. Щойно закінчилась зустріч керівника Офісу Президента Андрія Єрмака у Координаційному штабі з питань поводження з військовополоненими за участі усіх силових структур, представників уряду, представників вже звільнених з полону підрозділів. Триває серйозна взаємодія і планова робота і по звільненню майбутньому, і по супроводу і захисту прав наших полонених”, - повідомив Юсов.
Він також зазначив, що міністр цифрової трансформації Михайло Федоров поділився інформацією, тож “багато цікавих новин найближчим часом побачимо”.
Як повідомляв Укрінформ, Уповноважений Верховної Ради України з прав людини Дмитро Лубінець та російський омбудсмен Тетяна Москалькова проводять перемовини про те, щоб військовополонені могли телефонувати родичам.