Відновлення медичної інфраструктури оцінюється щонайменше у понад 6 млрд доларів.

Про це повідомляє Міністерство охорони здоров’я, передає Укрінформ.
“Загальні потреби для відновлення медичної інфраструктури вже оцінюються у 6,4 мільярда доларів. Аби відновити загалом систему охорони здоровʼя до кращих європейських практик необхідна сума понад 15 мільярдів доларів”, - йдеться у повідомленні.
В МОЗ зазначили, що з початку активної стадії війни росія найбільших руйнувань завдала медичній інфраструктурі на територіях п'яти областей: Донецької, Харківської, Миколаївської, Чернігівської та Київської. Також наразі залишається складною ситуація з медичною інфраструктурою в Луганській області. Україна фактично не має доступу до медичних закладів на цій території та не може повноцінно оцінити ступінь руйнувань.
У відомстві наголошують, що попри щоденні обстріли та виклики, з якими стикається медична система, Україна, за допомогою міжнародних партнерів, вже працює над відновленням медичної інфраструктури від наслідків війни.
Наразі при МОЗ створено проєктний офіс із відновлення системи охорони здоровʼя, який буде підтримувати та координувати впровадження реформи та заходів із відновлення.
Аби відновлення відбувалося комплексно, МОЗ розробило проєкт Плану відновлення медичної інфраструктури.
План відновлення загалом поділено на три блоки. Перший інтегрований у військові реалії та стосується забезпечення медичної допомоги, відновлення медичних послуг на деокупованих територіях. Сюди включено моніторинг пошкодженої інфраструктури та розробку подальших планів для відновлення.
Другий блок – безпосередньо відновлення медичної інфраструктури, яка пошкоджена або зруйнована окупантами. На цьому етапі відбуватиметься не лише відбудова медичних закладів, а й посилення реабілітаційних послуг, надання послуг з охорони психічного здоровʼя, гармонізація законодавства з ЄС тощо.
Третій блок передбачатиме модернізацію медичної системи відповідно до кращих світових практик. У цей етап закладено підвищення якості медичної допомоги та розвиток кадрового потенціалу.
Як повідомляв Укрінформ, за фінансової підтримки Міністерства закордонних справ Німеччини співробітники CADUS вже передали українським партнерам та лікарням 22 автомобілі швидкої допомоги, переобладнали автобус у мобільний пункт інтенсивної терапії (M.I.C.U.) та підтримали партнерів медичним обладнанням і медичними матеріалами.