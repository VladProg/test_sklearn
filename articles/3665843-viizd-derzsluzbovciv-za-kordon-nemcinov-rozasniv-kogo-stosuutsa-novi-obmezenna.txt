Міністр Кабінету Міністрів Олег Немчінов роз’яснив запроваджені обмеження щодо виїзду за кордон державних службовців.

Про це він сказав у ефірі телемарафону, повідомляє Укрінформ.

“Звичайно, що воно (обмеження щодо виїзду за кордон - ред.) викликало дуже велику реакцію, тому що це робилося в стислі терміни. Можливо, не всі до кінця розуміють процедуру, але воно стосується передусім топ-чиновників та керівників структурних підрозділів державних органів. Воно не обмежує ті речі, які стосуються пересічних державних службовців і пересічних службовців органів місцевого самоврядування. Їхні обмеження стосуються виключно умов воєнного стану”, - наголосив Немчінов.


Він зауважив, що в умовах воєнного стану діють обмеження щодо виїзду за кордон чоловіків призовного віку, “а щодо жінок, які не обіймають зазначені посади та не мають представницького мандату, вони як виїжджали у вільний від роботи час для того, щоб, наприклад, відвідати своїх дітей чи родичів, вони так це і роблять”.


“Звичайно, ми розуміємо, що державні службовці, службовці органів місцевого самоврядування - вони приймали присягу відповідну і вони в принципі не можуть її порушувати і покидати своє робоче місце. А що стосується топ-чиновників, які, власне, мають, звичайно, як і будь-які пересічні громадяни, якийсь час для відпочинку чи ще для чогось, от для них і введено обмеження. Тобто якщо дійсно людина має планову відпустку, вона спокійно може її провести в Україні. Якщо це потреби гуманітарного характеру, знову ж таки через збройну агресію російської федерації - в її активній фазі безліч наших співгромадяни опинилися за кордоном. Вони хворіють, вони помирають за кордоном, відповідно є гуманітарна потреба в такий спосіб виїжджати”, - сказав урядовець.


Окрім того, Немчінов зауважив, що українська медична система “передусім зараз налаштована на лікування наших воїнів”. І службовці органів місцевого самоврядування у разі хвороби теж можуть виїхати на лікування за кордон.


Як повідомляв Укрінформ, КМУ ухвалив та одразу ж оприлюднив постанову, яка забороняє на час війни виїзд чиновників за кордон без поважних причин. У документі також зазначено, що у виняткових випадках пропуск через держкордон дозволений одиноким батькам або матерям для відвідування своїх дітей віком до 18 років, які перебувають за межами України. Можна виїхати для лікування за кордоном. Голова Державної прикордонної служби може ухвалити рішення про дозвіл на перетин державного кордону для осіб, у разі смерті за кордоном одного із членів сім’ї першого або другого ступеня споріднення.


Раніше РНБО ухвалила рішення, яке обмежує виїзд посадовців за кордон без мети державної важливості. Президент підписав указ про введення в дію відповідного рішення. Кабінету Міністрів було доручено розробити такий порядок перетину кордону посадовими особами, щоб підставою могло бути лише реальне службове відрядження.


Президент Володимир Зеленський заявив, що будь-який виїзд українських посадовців за кордон має здійснюватися винятково за рішенням Ради національної безпеки й оборони.