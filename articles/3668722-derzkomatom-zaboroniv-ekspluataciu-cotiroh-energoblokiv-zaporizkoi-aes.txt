Державна інспекція ядерного регулювання України заборонила експлуатацію енергоблоків № 3, 4, 5, 6 відокремленого підрозділу «Запорізька АЕС» державного підприємства «НАЕК «Енергоатом».

Як передає Укрінформ, про це Держатомрегулювання повідомляє у Телеграмі.
«Державною інспекцією ядерного регулювання України видано розпорядження від 10 лютого 2023 року про обмеження експлуатації енергоблоків №№3, 4, 5, 6 Запорізької АЕС, як об’єкта державного нагляду, внаслідок неможливості усунення виявлених порушень вимог ядерної та радіаційної безпеки. Відтак експлуатація вказаних ядерних установок на енергетичних рівнях потужності є забороненою», - йдеться у повідомленні.
Держатомрегулювання при виданні зазначеного розпорядження врахувало, що промисловий майданчик Запорізької АЕС зазнає періодичних обстрілів, повітряні лінії зв’язку із енергетичною системою України пошкоджені.
Крім того, виробничі приміщення ЗАЕС, зокрема інформаційно-кризовий центр, не можуть використовуватися за призначенням через розташування у них російських військових. Внаслідок захоплення експлуатуюча організація "Енергоатом" не має належних можливостей для постачання товарно-матеріальних цінностей на Запорізьку АЕС.
"Ці факти свідчать про порушення фундаментальних принципів забезпечення безпеки атомних станцій як реалізації стратегії глибокоешелонованого захисту, забезпечення культури безпеки, відповідальності експлуатуючої організації", - наголосили в Держатомрегулювання.
Також встановлено порушення вимог законодавства, норм, правил і стандартів з ядерної та радіаційної безпеки, документів дозвільного характеру, зокрема ліцензій на експлуатацію ядерних установок.
Внаслідок захоплення російськими військовими промислового майданчику не забезпечується функціонування системи фізичного захисту ядерної установки.
Як повідомлялося, Енергодар захоплений російськими військами з початку березня 2022 року. Найбільшу в Європі атомну станцію росіяни перетворили на військову базу.
Українська влада наголошує, що для відновлення ядерної безпеки росія повинна повністю вивести свої війська та техніку із Запорізької АЕС.