Миколаїв переміг у конкурсі грантів від EU4Business, який фінансується Європейським Союзом та урядом Німеччини, та отримав 50 тисяч євро на розвиток малого та середнього бізнесу.

Про це повідомляє Миколаївська міська рада, передає Укрінформ.
«Миколаївська міська рада стала одним із переможців конкурсу грантів від EU4Business та отримала 50 тисяч євро на розвиток малого та середнього бізнесу. Кошти спрямують на системну підтримку підприємництва. Реалізація проєктів триватиме до 30 листопада 2023 року», - йдеться у повідомленні.
Зазначається, що Миколаїв підготував Програму підтримки стійкості миколаївського бізнесу «На шляху до відновлення». Основна мета проєкту полягає в запуску першої міської програми підтримки малого та середнього бізнесу в період війни.

Це дасть змогу оцінити реальний стан підприємництва в Миколаєві, його проблеми та потреби. Крім того, місто планує підтримати бізнес шляхом надання поглибленої консалтингової допомоги та підготовки перших інвестиційних пропозицій для відновлення роботи підприємств через залучення прямих іноземних інвестицій.
Гранти фінансуються спільно Європейським Союзом та урядом Німеччини в межах програми міжнародної співпраці «EU4Business: конкурентоспроможність та інтернаціоналізація МСП». Її в Україні реалізує німецька федеральна компанія Deutsch Gesellschaft für Internationale Zusammenarbeit (GIZ) GmbH.
Як повідомлялося, данська рада у справах біженців (DRC) подарувала Миколаєву у якості гуманітарної допомоги понад 50 установок для очищення води та будівельні матеріали.