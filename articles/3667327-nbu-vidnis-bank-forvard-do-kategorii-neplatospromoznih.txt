Правління Національного банку України ухвалило рішення віднести АТ «Банк Форвард» до категорії неплатоспроможних.

Як передає Укрінформ, про це повідомляє пресслужба НБУ.


«АТ «Банк Форвард» віднесений до категорії неплатоспроможних рішенням Правління Національного банку від 07 лютого 2023 року № 49-рш/БТ», - йдеться в повідомленні.
Зауважується, що частка фінансової установи становила 0,1% від активів платоспроможних банків, отже віднесення АТ «Банк Форвард» до категорії неплатоспроможних жодним чином не вплине на стабільність банківського сектору України.
Відповідне рішення ухвалене у зв’язку з неприведенням банком своєї діяльності у відповідність до вимог законодавства, у тому числі нормативно-правових актів Національного банку після віднесення його до категорії проблемних. А також, ураховуючи подальше суттєве й незворотне погіршення фінансового стану цього банку за відсутності дієвих заходів для його поліпшення та неможливість і недостатність запланованої банком капіталізації.
У Нацбанку наголошують, що кожний вкладник банку отримає від Фонду гарантування вкладів фізичних осіб відшкодування в повному розмірі вкладу, включаючи відсотки, нараховані станом на кінець дня, що передує дню початку процедури виведення банку з ринку, крім випадків, передбачених частиною четвертою статті 26 Закону України «Про систему гарантування вкладів фізичних осіб». Загалом можлива сума виплат гарантованої суми вкладникам на 21 січня 2023 року становить 1 535,6 млн грн.
Як повідомлялось, 24 листопада 2022 року Правління Національного банку України, керуючись статтею 75 Закону України «Про банки і банківську діяльність», ухвалило рішення віднести АТ «Банк Форвард» до категорії проблемних. Підставою для такого рішення стало встановлення факту здійснення АТ «Банк Форвард» ризикової діяльності за ознакою недостатності доходів банку, що створює в майбутньому ризик зменшення його регулятивного капіталу та порушення встановлених Національним банком економічних нормативів капіталу. З моменту віднесення банку до категорії проблемних його фінансовий стан суттєво погіршився, падіння капіталу продовжилося без перспектив його поліпшення. Це, зі свого боку, становить загрозу інтересам вкладників і кредиторів банку.
Фото: Банк Форвард