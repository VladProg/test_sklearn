Кіберфахівці СБУ припинили незаконну діяльність українського ділка, який, незважаючи на заборону РНБО, постачав до рф товари подвійного використання. Ці деталі використовувалися на підводних човнах російського флоту, які задіяні у ракетних ударах по цивільній інфраструктурі України.

Про це йдеться у повідомленні СБУ, передає Укрінформ.
Як зазначається, зловмисником виявився мешканець Харківщини. Щоб обійти заборону на військово-технічне співробітництво з рф, він створив свою компанію, яка закуповувала товари подвійного призначення в українських підприємств і під виглядом «цивільних приладів» постачав їх до рф.
Втім, як встановила СБУ, насправді продукція використовувалася для оснащення флоту держави-агресора. Зокрема, для обладнання підводних човнів, з яких росіяни запускають ракети по Україні.

«Після повномасштабного вторгнення ділок намагався налагодити новий канал доставки товарів до рф через треті країни. Втім, завдяки реакції СБУ цьому вдалося запобігти», – йдеться у повідомленні.
Фігуранту повідомлено про підозру за статтею 333 Кримінального кодексу України (порушення порядку здійснення міжнародних передач товарів, що підлягають державному експортному контролю).
Санкція статті передбачає покарання у вигляді обмеження волі на строк до п'яти років.