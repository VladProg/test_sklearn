Клуби обговорюють умови, за яких активуються бонуси.

Згідно з третьою трансферною пропозицією «Арсенала» щодо вінгера Михайла Мудрика «Шахтар» отримає гарантовані 70 мільйонів євро плюс 20-25 мільйонів євро у вигляді бонусів, повідомляє журналіст Фабріціо Романо, передає Укрінформ.
Перша пропозиція «Канонірів» щодо Мудрика (40 мільйонів євро плюс 20 мільйонів у вигляді різних бонусів) була відхилена. «Арсенал» також зробив покращену пропозицію «Гірникам». При цьому сам Мудрик уже погодив із лондонським клубом умови особистого контракту.
У поточному сезоні Мудрик зіграв у складі «Шахтаря» у 18 матчах, забивши 10 м’ячів та віддавши вісім результативних передач. Наразі українець перебуває у Туреччині, де команда Ігора Йовічевича готується до другої частини сезону.
Як повідомляв Укрінформ, «Арсенал» лідирує у чемпіонаті Англії, випереджаючи «Манчестер Сіті» на п’ять очок. «Шахтар» іде на другому місці в УПЛ.
Фото: shakhtar.com