Кабінет Міністрів України у березні проведе індексацію пенсій на 20%.

Як передає Укрінформ, про це Прем’єр-міністр України Денис Шмигаль повідомив у Телеграмі.
«У 2023 році пенсії для українців знову будуть підвищені. Вже цього березня уряд проведе індексацію пенсій на 20%. Під індексацію підпадатимуть усі категорії, визначені в законі «Про загальнообов'язкове державне пенсійне страхування», - заявив Шмигаль.

Відео: Телеграм Прем’єр-міністра України
Він зазначив, що за дорученням Президента Володимира Зеленського уряд проводить індексацію пенсій попри те, що законом України про Державний бюджет на 2023 рік така індексація не є обов'язковою.
«Уряд виконує свої зобов’язання перед людьми. Ми допомагаємо тим, хто цього найбільше потребує. Індексація виплат торкнеться більш ніж 10 мільйонів українців», - заявив Шмигаль.
Як повідомляв Укрінформ, 23 листопада 2022 року Президент України Володимир Зеленський підписав закон про Державний бюджет України на 2023 рік. Близько 50% його ресурсу спрямовано на національну безпеку і оборону.