Рійгікогу, естонський парламент, у середу ухвалив заяву на підтримку України, подану 94 депутатами (зі 101, які обрані в парламент).

Про це повідомляє Укрінформ з посиланням на національного мовника ERR.
У заяві, крім підтримки України в реалізації мирного плану Президента Володимира Зеленського та відправки під суд російських воєнних злочинців, також міститься заклик не допускати російських та білоруських спортсменів до Олімпійських ігор.
«Рійгікогу засуджує спроби дозволити спортсменам, які представляють режими росії та білорусі, брати участь у міжнародних змаганнях та Олімпійських іграх, порушуючи принципи Олімпійської хартії. Міжнародний олімпійський комітет і жодна інша особа не може зберігати нейтралітет щодо розв'язаного російським терористом геноциду; прикривати вищезгадані злочини олімпійським прапором – аморально та неприпустимо», – зазначено у заяві.
За її ухвалення проголосували 85 депутатів парламенту.
Таким чином, з початку минулого року Рійгікогу виступив уже із п'ятьма заявами та одним зверненням на підтримку України та з засудженням дій росії. 18 січня парламент прийняв подану 28 членами Рійгікогу заяву на підтримку територіальної цілісності України; 23 лютого – подану 86 депутатами заяву про агресію росії проти України; 14 березня – подане 28 членами парламенту звернення до парламентів держав-членів ЄС і НАТО, інших країн із закликом підтримати запровадження додаткових санкцій та офіційну заяву України про набуття статусу держави-кандидата ЄС; 21 квітня – подану 84 парламентарями заяву про військові злочини та геноцид рф в Україні; 18 жовтня – подану 85 членами Рійгікогу заяву про засудження анексії території України та оголошення російського режиму терористичним.