У понеділок 13 лютого обсяги виробництва електроенергії відповідають обсягам її споживання, у зв‘язку з цим стабілізаційні відключення світла можуть застосовуватись лише в декількох регіонах.

Як передає Укрінформ, про це повідомляє Міністерство енергетики у Телеграмі.
«Продовжуємо збільшувати потужності генерації, завершуємо аварійні ремонти після масованих обстрілів. І сьогодні, у перший робочий день тижня, незважаючи на суттєве збільшення обсягів споживання, енергосистема України продовжує забезпечувати потреби споживачів в електроенергії. Обсяги її виробництва відповідають обсягам споживання», - заявив міністр енергетики Герман Галущенко.
Зазначається, що у зв‘язку з цим стабілізаційні відключення світла можуть застосовуватись лише в декількох регіонах, де внаслідок суттєвого пошкодження розподільних мереж є проблеми з доставкою електроенергії всім споживачам.
Як повідомлялося, енергосистема України вже пережила 14 ракетних атак ворога та 17 БПЛА по енергооб’єктах. Через російські обстріли Україна втратила, зокрема, три чверті потужності ТЕС.
Фото: Міненерго