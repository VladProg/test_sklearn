Від середини жовтня 2022 року, коли був запроваджений розширений неонатальний скринінг новонароджених на 21 орфанне захворювання, проведено більш як 18 тисяч досліджень.

Про це в інтерв'ю Укрінформу розповіла заступниця міністра охорони здоров'я Марія Карчевич.
«Цього року новонародженим почали робити розширений неонатальний скринінг – на 21 орфанне захворювання. Уже проведено більш як 18 тисяч досліджень. З цією метою для лабораторій закуплено спеціальне обладнання на суму майже 308 млн грн», - сказала Карчевич.
Окрім цього, додала заступниця міністра, у 2022 році Україна вперше централізовано закупила інноваційний препарат «Еврісді» («Рисдиплам») для лікування дітей, хворих на спінальну м’язову атрофію (СМА). Він буде доступний безплатно вже цього року.
Як повідомляв Укрінформ, у жовтні 2022 року в Україні почали проводити розширений неонатальний скринінг новонароджених на 21 рідкісне захворювання.
Послуга вже доступна у 12 регіонах: Києві, Вінницькій, Волинській, Житомирській, Закарпатській, Івано-Франківській, Київській, Львівській, Рівненській, Тернопільській, Хмельницькій та Чернівецькій областях.
Раніше в Україні усі новонароджені безплатно перевірялися на чотири спадкові хвороби – гіпотиреоз, фенілкетонурію, адреногенітальний синдром, муковісцидоз.