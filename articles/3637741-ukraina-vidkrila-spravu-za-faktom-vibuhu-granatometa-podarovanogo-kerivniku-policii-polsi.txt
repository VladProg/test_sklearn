Українські правоохоронці відкрили провадження за фактом вибуху в Головному управлінні поліції Польщі подарунку, отриманого раніше від українських колег.

Про це повідомив перший заступник міністра внутрішніх справ Євгеній Єнін у коментарі Укрінформу 20 грудня.
"Днями зареєстровано відповідне кримінальне провадження, в рамках якого відбувається досудове розслідування, опитуються особи", – сказав він.
Єнін додав, що українські правоохоронці "перебувають на контакті з польською стороною для того, щоб забезпечити об'єктивність розслідування і винести відповідні уроки з тим, щоб подібні інциденти ніколи не траплялися".
Як повідомляв Укрінформ, 14 грудня у Головному управлінні поліції Польщі стався вибух, унаслідок якого постраждали дві особи, зокрема головний комендант польської поліції Ярослав Шимчик.
За офіційною інформацією МВС Польщі, вибухнув подарунок, який головний комендант поліції отримав під час робочого візиту в Україну 11-12 грудня. В Україні він зустрічався з керівництвом української поліції і ДСНС. Як зазначається, подарунок керівник польської поліції отримав від "одного з керівників українських служб".
В результаті вибуху Шимчик зазнав легких травм, незначних пошкоджень зазнав також цивільний працівник головного управління поліції.
Згодом сам Шимчик, якого госпіталізували після вибуху у штаб-квартирі поліції у Варшаві, розповів про деталі інциденту. За його словами, під час візиту в Україну йому подарували два протитанкові гранатомети (ймовірно RGW-90), які, за словами української сторони, були використані.
За інформацією видання RMF 24, перший подарунок був від голови Національної поліції Ігоря Клименка – використаний протитанковий гранатомет, із якого стріляли по російських танках, на вигляд як довга труба, закупорена з обох боків пінополістиролом. Його переробили на динамік і Клименко, за словами одного з членів польської делегації, навіть увімкнув музику, щоб продемонструвати його роботу й запевнити, що всередині немає вибухових матеріалів.
Згодом польські поліцейські зустрілися з головою Державної служби з надзвичайних ситуацій Сергієм Круком. Після зустрічі його заступник Дмитро Бондар провів для них екскурсію кімнатою, де були зібрані знешкоджені фахівцями служби предмети, в тому числі снаряди та міни. Шимчик отримав у подарунок ідентичний тубус гранатомета. .
Після повернення до Варшави Шимчик залишив подарунки у своєму кабінеті. Наступного дня, як розповів очільник польської поліції, він хотів перекласти подарунки, і коли поставив один із гранатометів вертикально на підлогу, за мить пролунав вибух. «Вибух був потужним – силою удару пробило підлогу та пошкодило стелю», – сказав Шимчик.
Слідство у справі веде регіональна прокуратура у Варшаві.
Як зазначається в офіційному коментарі ДСНС України, Шимчику під час його візиту в Україну було передано символічний подарунок, який пов’язаний із опором українського народу росії, і жодного умислу завдати йому шкоди не було і не могло бути.