Папа Римський Франциск за два дні до першої річниці повномасштабного вторгнення росії в Україну закликав до припинення вогню та мирних переговорів, стверджуючи, що жодна перемога не може бути «побудована на руїнах».

Про це він заявив у середу під час щотижневої зустрічі з паломниками у Ватикані, передає Укрінформ із посиланням на Vatican News.
Папа Римський назвав 24 лютого 2023 року «сумною річницею».
«Кількість загиблих, поранених, біженців, внутрішньо переміщених (осіб - ред.), знищень, розмір економічних і соціальних збитків говорить саме за себе. Чи зможе Господь простити стільки злочинів і стільки насильства? Він – Бог миру. Залишаймося близькими з мученицьким українським народом, страждання якого тривають, і запитуймо: чи було зроблено все можливе, щоби зупинити війну?» – сказав він.
Папа Франциск також закликав тих, хто може посприяти завершенню війни, зробити це.
«Звертаюся із закликом до тих, хто має владу над країнами, щоби вони докладали конкретні зусилля для того, щоби покласти край конфліктові, досягнути припинення вогню та розпочати мирні переговори. Побудована на руїнах перемога ніколи не буде справжньою», - заявив понтифік.
На аудієнції був присутній посол України у Ватикані Андрій Юраш разом із делегацією українських посадовців.
Як повідомляв Укрінформ, Папа Римський Франциск запевнив, що він готовий провести зустріч із Президентом України Володимиром Зеленським та російським диктатором володимиром путіним.
Фото: vaticannews.va