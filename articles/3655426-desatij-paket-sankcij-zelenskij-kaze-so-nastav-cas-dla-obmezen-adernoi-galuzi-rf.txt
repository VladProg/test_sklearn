Президент Володимир Зеленський заявив, що сила нових санкцій проти російської федерації має бути здатна зупинити агресію проти України. Зокрема, на його думку, настав час для обмежень російської ядерної галузі.

Про це він сказав під час спільної пресконференції з президентом Європейської ради Шарлем Мішелем у Києві, повідомляє кореспондент Укрінформу.
“Санкції проти росії суттєво зменшують потенціал держави-терориста і мають залишитися одним із ключових захисних інструментів Європи і світу. І тому застосування нових санкцій, на які ми так очікуємо, їхня сила, дуже важливо, щоб санкції були потужні, предметні. І сила цих санкцій повинна бути така, яка здатна зупиняти агресію, і щоб росія, найголовніше, не могла адаптуватися до тих чи інших санкцій”, - заявив Зеленський.
За його словами, сьогодні обговорювалися конкретні рішення, які можуть посилити тиск на росію та її спільників, зокрема на Іран, який продовжує постачати їй дрони для терору.
Як зазначив глава Української держави, він вірить, що десятий санкційний пакет Євросоюзу може стати ще більш ефективним, ніж попередні пакети.
При цьому Зеленський подякував Мішелю за активну участь і лідерство у впровадженні санкційної політики.
За його словами, “настав час, зокрема, для санкцій проти російської ядерної галузі, проти усіх її галузей, організацій, проти усіх суб’єктів, які працюють на російську ракетну програму, а також — для нових кроків в енергетиці, включно з ембарго на російські енергоносії”.
“Європа має достатню силу, щоб залишити державу-терориста без такого потужного ресурсу для її агресії”, - підкреслив глава Української держави.
Як повідомлялося, Євросоюз до саміту Україна-ЄС, що має відбутися 3 лютого у Києві, планує ухвалити 10-й пакет санкції проти росії.