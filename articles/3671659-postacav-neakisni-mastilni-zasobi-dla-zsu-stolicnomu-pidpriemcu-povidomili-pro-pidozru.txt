Правоохоронці повідомили про підозру керівнику підприємства через поставку неякісних мастильних матеріалів для Міністерства оборони України на 12,6 млн грн.

Як передає Укрінформ, про це Київська міська прокуратура повідомляє у Телеграмі.
За процесуального керівництва Київської міської прокуратури повідомлено про підозру керівнику столичного підприємства у заволодінні бюджетними коштами в особливо великих розмірах під час постачання паливно-мастильних матеріалів на потреби Міністерства оборони України (ч. 5 ст. 191 Кримінального кодексу України).
За даними слідства, у червні 2022 року підприємець уклав із Міноборони договори про постачання 50 тонн мастильних засобів для технічного обслуговування авіаційної та військової техніки.
Отримавши передплату у розмірі 12,6 млн грн, керівник підприємства організував постачання мастильних засобів 9 військовим частинам.
«Однак згідно з висновком комплексної експертизи поставлені мастильні засоби не відповідають вимогам нормативних документів та не можуть бути використані за призначенням», - ідеться в повідомленні.
Таким чином керівник підприємства заволодів бюджетними коштами, виділеними на забезпечення національної безпеки та оборони України на загальну суму 12,6 млн грн.
Наразі вирішується питання щодо обрання підозрюваному запобіжного заходу.
Як повідомляв Укрінформ, у лютому раднику ексзаступника міністра оборони повідомили про підозру у заволодінні коштами в особливо великих розмірах.