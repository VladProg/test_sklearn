У системі публічних закупівель Prozorro в 2022 році укладено 2,8 млн контрактів на загальну суму 484 млн грн.

Як передає Укрінформ, про це повідомляє пресслужба Мінекономіки.
"Попри повномасштабну війну рф проти України, в системі публічних закупівель Prozorro в 2022 році загальна кількість завершених закупівель склала 2,8 млн контрактів на загальну суму 484 млн грн. При цьому число конкурентних закупівель минулого року було близько 160 тисяч, а сума укладених угод – 198 млн гривень", - йдеться в повідомленні.
Загальна кількість замовників минулого року була близько 30 тисяч, з них 16 тисяч оголошували конкурсні закупівлі. Загальна кількість учасників торгів була близько 181 тисячі, а в конкурсних торгах брали участь 33 тисячі учасників.
Зазначається, що топ-5 закупівель 2022 року виглядають наступним чином: продукти харчування - 25 тис., будівельні роботи - 23 тис., медичне обладнання - 20 тис., нафтопродукти - 15 тис. та сільськогосподарська продукція - 8 тис.
«Минулий рік став роком жорстких випробувань для всієї країни, і для системи публічних закупівель зокрема. В умовах широкомасштабного вторгнення публічні закупівлі мали забезпечити всебічну підтримку громадянам, державі і Збройним Силам України. Протягом року система закупівель продемонструвала гнучкість, реагуючи на виклики, що постали перед державою», - повідомила заступник міністра економіки України Надія Бігун.
За її словами, ефективність гнучкого регулювання в умовах війни підтверджує статистика Prozorro.
«Після падіння конкурентних процедур до 28% на початку широкомасштабного вторгнення в період з 24 лютого до 27 червня, вже наприкінці 2022 року ми вийшли на рівень конкурентних процедур в системі - 44%», - зазначила Бігун.
Попри війну система публічних закупівель продовжує розвиватись. Зокрема, стартувала інтеграція з Реєстром корупційних правопорушень, що значно спростить роботу учасникам торгів. Також систему адаптують для роботи з іноземними партнерами.
«Зараз завершується розробка процедури за дизайном Світового банку, що дозволить запустити в Prozorro закупівлі за проєктами відбудови, що фінансуватимуться міжнародними організаціями. Власне, активна участь в процесах відбудови є одним з головних напрямків стратегічного розвитку сфери закупівель», - сказала Бігун.
Як повідомлялося, через регулярні та тривалі відключення електроенергії уряд тимчасово дозволив проводити торги на Prozorro без аукціонів. Нововведення стосується закупівель, розпочатих із 3 січня.
З початку повномасштабної війни у системі електронних закупівель Prozorro провели 94 тисячі тендерів на 120 млрд грн. Учасниками конкурентних закупівель стали понад 23 тисячі підприємств, різниця між загальною сумою, яку державні замовники планували витратити на свої закупівлі, та сумою, за якою були укладені контракти завдяки тендерним процедурам, склала 6 млрд грн.