Будь-яка потенційна атака на інфраструктуру США з боку росії, зокрема й на комерційні супутники, зустріне відповідь з боку американських сил.

Про це заявив у четвер координатор зі стратегічних комунікацій Ради нацбезпеки Білого дому Джон Кірбі, передає Укрінформ із посиланням на Reuters.
Представник Білого дому при цьому не уточнив деталей, однак підтвердив, що росія «намагається опанувати протисупутникові технології».
Таким чином, Кірбі відповів на прохання прокоментувати заяву російського МЗС, що західні комерційні супутники можуть стати законними цілями для росії у разі їх використання для підтримки України, яка протистоїть агресії рф.
Як повідомляв Укрінформ, напередодні високопоставлений представник російського МЗС заявив в ООН, що рф не виключає ударів по компонентах цивільної інфраструктури США та західних країн у космосі, які використовуються для надання військової допомоги ЗСУ.