Україна закликає банківську групу Raiffeisen Bank International та інші австрійські компанії припинити вести бізнес в росії та не фінансувати російську війну проти України.

Як передає кореспондент Укрінформу, про це заявив посол України в Австрії Василь Химинець в інтерв’ю австрійському суспільному телемовнику ORF.
"Усім австрійським компаніям, які досі присутні в росії, ще не пізно вийти і не допомагати путіну фінансово та економічно, не допомагати фінансувати цю війну, а також не брати участь у будь-якому пособництві", - наголосив Химинець.
Український посол також окремо прокоментував надання Райффайзенбанком в росії пільгових умов для російських військових, які беруть участь у війні проти України. "Ви кажете, що вони (Райффайзенбанк в росії – ред.) зазнають тиску з боку росії і повинні це робити. Вибачте, але є міжнародне право, є юридична, але також моральна сторони. І ми, Україна, розуміємо лише так. Райффайзен там присутній, також інші компанії. Вони не працюють заради цивільного економічного розвитку росії, вони допомагають режиму путіну фінансувати цю війну", - прокоментував Химинець відповідне запитання ведучого.
Посол додав, що Райффайзенбанк у росії шляхом своєї діяльності сплачує податки, які йдуть у військову казну росії, "тим самим допомагаючи путінському режиму далі вести війну". За послами посла, цю діяльність банку, поруч з наданням фінансових пільг російськими військовим, можна розглядати саме як сприяння подальшому веденню росією війни проти України.
Водночас Химинець висловив подяку всім громадянам, гуманітарним організаціям країни, федеральному та земельним урядам Австрії, які з першого дня війни стали на допомогу українцям, надавши великий обсяг гуманітарної та фінансово-економічної допомоги.
Як повідомляв Укрінформ, раніше "Райффайзенбанк росія", який є частиною австрійської банківської групи Raiffeisen Bank International (RBI) і який залишився працювати у росії, запровадив кредитний мораторій для російських військовослужбовців, які беруть участь у війні проти України. У коментарі Укрінформу в RBI заявили, що їх банківська дочка в росії була "юридично зобов'язана" запровадити кредитний мораторій для російських військовослужбовців.
Відомо, що бізнес у росії приніс Raiffeisen Bank International (RBI) за дев’ять місяців 2022 року €1,4 мільярда прибутку, що становить половину всіх прибутків цієї австрійської банківської групи.


Чистий прибуток банківської групи впродовж січня-вересня 2022 року збільшився більш ніж удвічі – з €1,1 мільярда до €2,8 мільярда. При цьому прибутки російської дочки RBI зросли у чотири рази, якщо порівнювати з аналогічним періодом минулого року – з €344 мільйона до €1,4 мільярда. Раніше бізнес у рф давав Raiffeisen Bank близько третини чистого прибутку.
У березні 2022 року Raiffeisen Bank International, який є одним з найбільших європейських банків в рф, заявив, що війна в Україні "змушує RBI переглянути нашу позицію в росії". Було заявлено, що банківська група розглядає "всі стратегічні можливості щодо майбутнього АТ "Райффайзенбанк росія". Цей розгляд триває вже понад 10 місяців війни.