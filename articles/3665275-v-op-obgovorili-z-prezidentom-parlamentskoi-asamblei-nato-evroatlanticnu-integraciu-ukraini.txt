Заступник керівника Офісу Президента Ігор Жовква обговорив із президентом Парламентської асамблеї НАТО Жоель Гарріо-Майлям питання євроатлантичної інтеграції України.

Як передає Укрінформ, про це повідомляє пресслужба ОП.
Зокрема, під час зустрічі сторони обмінялися думками щодо можливих результатів саміту НАТО у Вільнюсі в липні 2023 року в контексті подальшого прогресу у процесі євроінтеграції України.
Жовква подякував президенту ПА НАТО за важливий візит в Україну, який демонструє «незмінну міцну підтримку» з боку парламентарів держав – членів Альянсу.
Також була окремо відзначена резолюція Парламентської асамблеї НАТО, ухвалена в листопаді 2022 року, у якій, серед іншого, лунав заклик до урядів і парламентів країн Альянсу чітко заявити, що російська федерація за чинного режиму є державою-терористом, а також докласти зусиль до створення міжнародного трибуналу для притягнення до відповідальності за скоєний рф злочин агресії проти України.
Як повідомляв Укрінформ, раніше Парламентська асамблея НАТО підтримала прагнення України інтегруватися до Альянсу, а також створення трибуналу для переслідування росії за злочин агресії.
Фото: ОП