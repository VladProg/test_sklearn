З березня 2022 року умовами переходу на спрощену систему оподаткування скористалися 313 062 підприємців.

Про це в Телеграмі повідомив голова комітету ВР з питань фінансів, податкової та митної політики Данило Гетманцев, передає Укрінформ.


«Ми ввели 2% податок у березні, коли вся економіка перебувала в заціпенінні від шоку війни. Податок став тим фактором, який, серед інших, оживив підприємства. Загалом на 2% перейшло 313 062 підприємців», - зазначив депутат.




Згідно із оприлюдненою інформацією, станом на 1 січня 2023 року в Україні зареєстровано 53,5 тис. юридичних осіб – платників третьої групи, які торік сплатили до бюджету ₴6 мільярда єдиного податку.




Гетманцев зауважив, що Міністерство фінансів України готує законопроєкт про скасування з 1 липня спеціальних положень, що дозволяють платникам податків використовувати спрощену систему оподаткування, а саме: ставку єдиного податку в розмірі 2%, і повернення платників третьої групи на довоєнні ставки.
Як повідомлялося, в уряді планують з 1 липня 2023 року скасувати мораторій на проведення перевірок та спрощену систему зі ставкою єдиного податку 2%. Орієнтовний приріст надходжень у 2023 році від скасування спрощеного режиму оподаткування оцінюється приблизно на рівні 0,13% ВВП.