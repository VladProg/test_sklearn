Державний концерн «Укроборонпром» і Благодійна організація «Ukraine Global Scholars»(UGS) підписали меморандум про співробітництво. Це дозволить залучати випускників найкращих університетів світу для посилення розвитку вітчизняного ОПК.

Про це повідомляє Укрінформ із посиланням на пресслужбу ДК у Телеграмі.
«Відтепер українці, які отримують освіту в провідних університетах світу, стажуватимуться на підприємствах Укроборонпрому. Мова про студентів, які отримують освіту, зокрема, в США, Канаді, Великій Британії, Німеччині, Китаї, ОАЕ. Серед закладів – Гарвардський, Принстонський, Єльський, Колумбійський університети», - йдеться в повідомленні.

Очікується, що підписаний документ про співпрацю посилить оборонно-промисловий комплекс, який зацікавлений у залученні молоді та закордонного досвіду, та створить умови для застосування випускниками отриманих знань саме в Україні.
Також це сприятиме трансформації державного ОПК, реформа якого передбачає трансфер технологій, створення спільних підприємств із партнерськими державами та залучення інвестицій.
Меморандумом передбачені спільні заходи: конференції, семінари задля підвищення рівня залученості молоді у вирішення питань державного управління.
Ukraine Global Scholars (UGS) – організація, що допомагає талановитій українській молоді вступити до престижних шкіл та університетів світу і отримати повні стипендії. З 2015 року 215 фіналістів та фіналісток UGS отримали стипендії, що покривають вартість навчання та проживання за кордоном, на загальну суму понад 50 млн дол. США.