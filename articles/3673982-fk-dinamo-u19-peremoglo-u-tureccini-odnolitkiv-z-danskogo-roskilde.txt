Юні футболісти київського «Динамо» U19 провели у четвер контрольний матч під час тренувального збору у Туреччині проти ровесників з з данського клубу «Роскільде».

Українска команда перемогла з рахунком 3:2, передає Укрінформ.
Підопічні Ігоря Костюка розпочали гру активно, але пропустили з першого ж удару суперника по воротах. Гравці «Роскільде» організували атаку з діагональним переведенням на лівий фланг, і нападник із району 11-метрової позначки замкнув простріл партнера – 0:1.
«Біло-синім» знадобилося чотири хвилини, аби відігратися. Котуха навісив на лівий кут воротарського майданчика, куди увірвався Маткевич та головою пробив повз воротаря – 1:1.
Утім, нічийний рахунок тримався лише хвилину. Захисник «Роскільде» з власної половини поля закинув м’яча в район штрафного майданчика, Погорілий з партнером не узгодив дії, і в підсумку гравець данської команди пробив з-за меж карної зони по порожніх воротах - 1:2.
Цього разу підопічним Ігоря Костюка знадобилося трохи більше часу, аби зрівняти рахунок. На 25-й хвилині високий пресинг приніс результат - після перехоплення м’яч відпасували у штрафний майданчик до Шарая, який пробив точно в кут - 2:2.
До перерви рахунок не змінювався, а після поновлення гри динамівцям вдалося уперше в матчі вийти вперед. Після подачі з кутового Котуха пробив головою, і м’яч від стійки залетів у ворота - 3:2.
Фото: fcdynamo.com.