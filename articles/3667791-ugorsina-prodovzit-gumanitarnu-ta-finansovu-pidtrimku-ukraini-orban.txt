Прем’єр-міністр Угорщини Віктор Орбан пообіцяв продовжувати гуманітарну та фінансову підтримку України.

Про це він написав у Твіттері, передає Укрінформ.

«Важливий саміт ЄС сьогодні з Президентом Володимиром Зеленським. Угорщина продовжить надавати гуманітарну та фінансову підтримку Україні. Ми підтримуємо негайне припинення вогню, щоб запобігти подальшій втраті людських життів. Угорщина належить до табору миру!» - зауважив Орбан.
Як повідомляв Укрінформ, Президент Володимир Зеленський 9 лютого прибув до Брюсселя, де візьме участь у саміті лідерів Євросоюзу.
Очікується, що на спеціальному засіданні Європарламенту Зеленський говоритиме про озброєння, потрібне для деокупації українських територій, про притягнення росії до відповідальності за агресію та воєнні злочини та перспективи вступу України до ЄС.
Він також візьме участь у спеціальному засіданні Європейської ради, на якому першим питанням порядку денного розглядатиметься допомога Україні у її боротьбі проти російської агресії.
27 січня МЗС України викликало посла Угорщини через зневажливе висловлювання прем’єр-міністра Віктора Орбана, який під час зустрічі з журналістами порівняв Україну з Афганістаном і назвав її «нічийною землею».
Фото: Getty Images