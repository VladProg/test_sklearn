Космічний корабель NASA Orion у рамках місії Artemis I досяг максимальної відстані від Землі в понеділок вдень, побивши рекорд найбільшої відстані, яку коли-небудь долав космічний корабель, призначений для перевезення людей.

Про це заявили у NASA, передає Укрінформ із посиланням на CNN.

Зазначається, що капсула Orion досягла середини своєї безпілотної місії навколо Місяця — це приблизно 434 523 кілометри від Землі. Таким чином корабель перевершив попередній рекорд в 400 171 км від Землі, встановлений Apollo 13 у 1970 році.
Як повідомляв Укрінформ, корабель Orion стартував о 1:47 за місцевим часом 16 листопада з космодрому на мисі Канаверал. Невдовзі після цього він досяг орбіти Землі, а через 87 хвилин після старту Orion здійснив маневр, щоб перейти на траєкторію Місяця.
У понеділок, 21 листопада, Orion максимально наблизився до Місяця – на відстань 130 кілометрів, щоб гравітаційним маневром прискоритися на зворотньому шляху до Землі. Таке досить близьке наближення було викликано тим, що космічний апарат та його три тестові муляжі перебували на зворотному боці Місяця.
Космічний апарат NASA проведе близько тижня на орбіті Місяця, перш ніж вирушити додому, а приземлення в Тихому океані заплановано на 11 грудня.
Місія розроблена як льотне випробування ракети Space Launch System, космічного корабля Orion і відповідних наземних систем управління перед місіями Artemis 2 і 3, запланованими на 2024 і 2025 роки відповідно.
Кінцевою метою місії є повернення людини на Місяць.