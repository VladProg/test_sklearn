До річниці повномасштабного вторгнення рф в Україну громадяни чотирьох європейських країн - Німеччини, Литви, Латвії та Естонії - побачать трофейні російські танки у вигляді музейних експонатів.

Як передає Укрінформ, про це у Фейсбуці повідомив міністр оборони України Олексій Резніков.
«Вже найближчим часом ми очікуємо перші танки від партнерів з підготовленими українськими екіпажами. Тим часом сьогодні вночі 4 російські танки «вдерлися» до ЄС та НАТО. Але, як то кажуть, є нюанс. Завдяки українським воїнам. 24 лютого громадяни чотирьох країн - Німеччини, Литви, Латвії та Естонії - одночасно побачать, що російські танки можуть потрапити до Європи через Україну тільки у вигляді музейних експонатів», - написав Резніков.

Міністр нагадав, що влітку перші такі експозиції побачили громадяни Польщі та Чехії.
На думку Резнікова, це повинно стати сигналом для росіян, адже у Європі зблизька подивляться на їхнє справжнє обличчя, яке раніше викликало тотальний страх, а тепер все частіше – огиду та презирство.
«Більше європейців переконається, що росію можна і треба перемагати на полі бою. І краще це зробити в Україні, щоб потім не довелося зупиняти ворога біля свого будинку», - зазначив Резніков.
До річниці повномасштабної війни, розв'язаної росією, у столиці Литви буде виставлений трофейний російський танк Т-72Б, знищений Збройними силами України.
Про це повідомляє Delfi.
«Усі російські танки повинні стати трофеями України. Ми повинні продовжувати підтримувати Україну, щоб якнайшвидше здобути перемогу», - заявив міністр оборони Литви Арвідас Анушаускас.
Він зазначив, що військова допомога Литви Україні вже становить 409 млн євро. Свій внесок активно робить і громадськість – жертвуючи на бойові безпілотники та радари. «Це свідчить про те, що ми всі чітко розуміємо, наскільки важливою є ця боротьба і що вона означає для безпеки всієї Європи», - сказав міністр.
Зазначається, що військовий трофей є чудовим прикладом того, що єдність, бойовий дух, самопожертва та безперервна підтримка України можуть дати відсіч навіть добре озброєному ворогу.
Танк буде виставлений на автомобільній стоянці біля Кафедральної площі у центрі Вільнюса до 16 березня.
Як повідомляв Укрінформ, 18 лютого міністр закордонних справ ФРН Анналена Бербок закликала союзників якнайскоріше долучитися до «танкової коаліції» та відправити танки в Україну. Німеччина планує передати до кінця березня 14 сучасних танків Leopard 2A6.
Польща планує долучитися старішою моделлю 2А4. На початку «танкової дискусії» говорилося про те, що танки німецького виробництва мають на озброєнні 15 європейських держав. Після тривалого тиску на Німеччину з вимогою надати танки та дозволити їх реекспорт Берлін зрештою погодився, але наразі саме він перебуває в авангарді зусиль та намагається підштовхнути інші країни, щоб була можливість передати достатню кількість основних бойових танків для ЗСУ. Навчання керуванню ними вже ведеться.