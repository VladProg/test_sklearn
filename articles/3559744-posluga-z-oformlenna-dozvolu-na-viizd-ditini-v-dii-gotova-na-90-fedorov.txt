Проєкт з видачі дозволів на виїзд дітей за кордон у застосунку «Дія» майже готовий. У Мінцифри чекають на ухвалення відповідного законопроєкту.

Про це в ефірі загальнонаціонального телемарафону повідомив віцепрем'єр-міністр – міністр цифрової трансформації Михайло Федоров, передає кореспондент Укрінформу.
«Проєкт з надання електронних дозволів на виїзд дітей за кордон готовий на 90%. Тепер чекаємо на прийняття законопроєкту парламентом», — сказав Федоров.
За його словами, очікується, що вже на початку вересня законопроєкт №6146 «Про внесення змін до деяких законодавчих актів щодо вирішення батьками питань тимчасового виїзду дітей за межі України» буде переданий на друге читання у ВР.
Як зазначив міністр, нині з депутатами ведеться роз’яснювальна робота щодо запровадження змін у процедуру оформлення дозвільних документів.
«Ми працюємо з депутатами, показуємо їм, як це все буде працювати, наскільки це зручно. До речі, це буде безкоштовна послуга, тоді як зараз за відповідну довідку від нотаріуса треба заплатити від 100 до 3000 грн», — наголосив Федоров і додав, що аналогічна ситуація наразі складається і щодо електронного розмитнення авто. «У нас схожа ситуація і з розмитненням авто. Ми технічно майже закінчили роботи над цією послугою, тепер чекаємо прийняття відповідних законів», — сказав міністр.
Як повідомлялося, у Міністерстві цифрової трансформації працюють над цифровізацією сфери нотаріату, де першою електронною послугою стане оформлення дозволу на виїзд дитини за кордон у застосунку «Дія». За словами міністра трансформації, дані з Дії будуть вноситися до реєстру, де прикордонники зможуть перевірити дозвіл.