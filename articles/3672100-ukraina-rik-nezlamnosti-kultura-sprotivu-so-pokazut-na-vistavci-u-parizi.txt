У паризькій галереї Grand Palais Immersif 20 лютого відбудеться прем’єрний показ серії імерсивних мультимедійних виставок «Україна: Рік незламності, культура спротиву» з нагоди до річниці повномасштабного вторгнення росії в Україну.

Як передає Укрінформ, проєкт представляють Посольство України у Франції у партнерстві з посольством Канади у Франції та галереєю Grand Palais Immersif.

У межах мультимедійного проєкту глядачі побачать найвідоміші мистецькі шедеври поета Тараса Шевченка та художниці Марії Примаченко, а також журналістські фото війни в Україні.
«Вперше серія виставок була представлена на українському фестивалі Bloor West Village в Торонто у вересні 2022 року. У Франції прем’єра проєкту відбудеться в галереї Grand Palais Immersif до річниці повномасштабного вторгнення Росії в Україну», - поінформували українські дипломати.
Унікальний проєкт був створений ще до початку повномасштабної війни українською творчою командою спільно з фахівцями Національного музею Тараса Шевченка в Києві на базі картин, які перебувають у колекції музею. Автори проєкту переконані, що твори Тараса Шевченка і народної майстрині ХХ століття Марії Примаченко, попри те, що вони жили в різних століттях, сьогодні, демонструють українську ідентичність та цінності.
У частині імерсивного проєкту під назвою «Україна: Земля хоробрих» будуть представлені кадри, зняті на передовій журналістами та фотографами, зокрема Сергієм Лойко та Дмитром Козацьким, а також відеоматеріали провідних українських телеканалів.
Завдяки повній імерсивності виставка занурює глядачів у повсякденну реальність війни в Україні та її наслідки на громадян України. Відвідувачі зможуть побачити відео, фото та інтерв’ю з пересічними українцями, які захищають Батьківщину.
Фото: Посольство України у Франції