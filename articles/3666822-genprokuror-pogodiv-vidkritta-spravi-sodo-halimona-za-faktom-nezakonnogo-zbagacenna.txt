Генпрокурор Андрій Костін погодив клопотання Спеціалізованої антикорупційної прокуратури про внесення відомостей до Єдиного реєстру досудових розслідувань за фактом можливого незаконного збагачення народного депутата від партії «Слуга народу» Павла Халімона.

Про це повідомив у коментарі Укрінформу заступник керівника САП Андрій Синюк.
«Так, до ЄРДР внесли відомості», – сказав він, відповідаючи на запитання, чи погодив генпрокурор відповідне клопотання САП стосовно Халімона.
Синюк додав, що слідство за фактом можливого незаконного збагачення депутата ВР розпочалося 26 січня поточного року.
Раніше у відповідь на запит Укрінформу у САП повідомили, що відомство після публікації журналістського розслідування «Української правди» стосовно придбання маєтку вартістю 10,3 млн грн у Києві, який оформлений на співмешканку Халімона, звернулося до генпрокурора з приводу відкриття кримінального провадження за ст. 368-5 (незаконне збагачення) Кримінального кодексу.
Як повідомлялося, журналіст видання «Українська правда» Михайло Ткач оприлюднив розслідування, згідно з яким заступник керівника парламентської фракції «Слуга народу» Павло Халімон під час повномасштабної війни придбав маєток на Печерську вартістю 10,3 млн грн, оформивши його на іншу особу.
Голова парламентської фракції «Слуги народу» Давид Арахамія заявив, що Халімона звільнять з посади його заступника.