Фільм української режисерки Марини Ер Горбач «Клондайк» потрапив до програми офлайн-показів «на біс» на Sundance Film Festival.

Про це повідомляє пресслужба Державного агентства з питань кіно, передає Укрінформ.

«Стрічку представлено в Encore Program - програмі показів знакових фільмів попередніх років фестивалю, який проходив онлайн. До програми увійшли «Клондайк», «CODA», «Summer of Soul» та інші стрічки. Покази проходитимуть з 19 по 29 січня 2023 в Park City у штаті Юта», - йдеться у повідомленні.
Події фільму відбуваються у липні 2014 року на Донбасі. Сюжет розгортається навколо подружжя, що готується стати батьками: вагітна жінка відмовляється їхати з села, яке захоплюють озброєні угруповання, попри вмовляння чоловіка й брата.
Зазначається, що стрічку зняли за підтримки Держкіно. Продюсерами стали фахівці з України та Туреччини - Марина Ер Горбач і Святослав Булаковський, а також Мехмет Баґадир Ер.
Повідомлялося, що картина «Клондайк» потрапила у лонглист на премію «Оскар» у 2023 році.
Фото: Держкіно, Facebook