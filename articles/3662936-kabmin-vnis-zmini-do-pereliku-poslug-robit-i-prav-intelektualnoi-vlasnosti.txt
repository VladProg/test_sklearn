Уряд вніс послуги, повʼязані із створенням єдиної системи авіабезпеки та цивільного захисту в Україні, до переліку послуг, робіт, прав інтелектуальної власності, інших немайнових прав, за операціями з імпорту яких Нацбанку рекомендовано забезпечити здійснення переказів.

Про це у Телеграмі поінформував постійний представник уряду у Верховній Раді Тарас Мельничук, передає Укрінформ.
Він нагадав, що цей перелік було затвердженого постановою Кабінету Міністрів від 24 лютого 2022 року №153 «Про окремі питання щодо забезпечення здійснення імпорту».
«Включено до Переліку послуги, повʼязані із створенням єдиної системи авіаційної безпеки та цивільного захисту в Україні (включаючи оплату навчання авіаційного персоналу, a також ремонту, технічної підтримки, обслуговування та модернізації гелікоптерів, макетів та тренажера)», - написав Мельничук.
Постійний представник уряду у ВР зазначив, що ці зміни спрямовані на забезпечення реалізації в повному обсязі в умовах воєнного стану державного інвестиційного проєкту «Створення єдиної системи авіаційної безпеки та цивільного захисту в Україні».
Як повідомлялося, щоб відкрити небо для авіації, знадобляться особливі гарантії безпеки від ЗСУ і мінімум кілька місяців на відновлення аеропортів та рейсів.