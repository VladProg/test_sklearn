Президент Володимир Зеленський отримав звіт Європейської Комісії щодо заповненої Україною другої частини опитувальника для отримання статусу кандидата на членство в Європейському Союзі.

Про це він зазначив під час спільного з Президентом Єврокомісії Урсулою фон дер Ляєн брифінгу в Києві, повідомляє кореспондент Укрінформу.
"Пані Президент Єврокомісії передала мені сьогодні звіт щодо другої частини опитувальника, який Україна заповнила, здобуваючи кандидатство. Дуже радий, що він такий тонесенький, це гарна новина", - сказав Зеленський.
За його словами, цей звіт стане основою для подальшої роботи урядовців.

Також Президент розповів, що сьогодні і завтра в Києві українські посадовці працюють разом з європейськими партнерами заради підготовки наступної фази інтеграції України з ЄС, заради посилення захисту від російської агресії, зокрема з економічних, фінансових, соціальних, енергетичних, гуманітарних питань, і заради відбудови Української держави.
Як повідомлялося, 2 лютого в Києві проходить зустріч членів Колегії Європейської Комісії, 3 лютого відбудеться 24-й саміт ЄС-Україна.
18 квітня 2022 року Президент Володимир Зеленський передав главі представництва Європейського Союзу Матті Маасікасу заповнену першу частину анкети-опитувальника для отримання Україною статусу кандидата на членство в ЄС, 9 травня 2022 року - другу частину опитувальника.
Глави держав та урядів ЄС 23 червня 2022 року ухвалили рішення про надання Україні статусу країни-кандидата на входження до ЄС.