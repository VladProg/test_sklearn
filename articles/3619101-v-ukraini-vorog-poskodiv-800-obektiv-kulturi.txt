В Україні зруйновано або пошкоджено російськими військами понад 800 об'єктів культури.

Як передає Укрінформ із посиланням на пресслужбу Міністерства культури та інформаційної політики, про це повідомив очільник МКІП Олександр Ткаченко в ефірі телеканалу FREEDOM.
"Ми зараз ведемо активну роботу, зокрема з ЮНЕСКО, над тим, щоб зміцнити ці об’єкти напередодні зими, отримати, зокрема, генератори. Нам важливо зараз пройти зиму, щоб музеї були в теплі, щоб була електрика, аби культурне життя в країні тривало", - зазначив Ткаченко.
Водночас міністр наголосив, що сьогоднішня війна - це боротьба українців за право існування власної культури.
"Ця війна проти самої нашої ідентичності, проти нашого народу. Ми бачимо не лише Бучу, але й у багатьох інших звільнених районах і Харківської, і Херсонської областей українців вбивали лише за право бути українцями", - підкреслив він.
Як повідомлялося, МКІП закликало охочих долучитися до збору 4,5 млн грн на відновлення Чернігівської центральної міської бібліотеки, ураженої атаками рф.