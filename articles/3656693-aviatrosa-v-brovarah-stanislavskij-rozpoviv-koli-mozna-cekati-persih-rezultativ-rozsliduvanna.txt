Перші результати розслідування авіакатастрофи у Броварах, в якій загинуло керівництво Міністерства внутрішніх справ, можуть стати відомі наприкінці наступного тижня.


Таку думку член Комітету Верховної Ради з питань національної безпеки, оборони та розвідки, представник Президента України у парламенті Федір Веніславський висловив в ефірі телемарафону, передає Укрінформ.
«Я думаю, що найближчим часом ми отримаємо, тому що дуже інтенсивно йде процес. Я думаю, найближчими днями ми отримаємо більш-менш зрозумілу картину того, що відбулось", - сказав Веніславський.
За його словами, розслідування триває, розглядається за версією СБУ кілька головних факторів, тому поки що ще зарано говорити про причини.
Як повідомляв Укрінформ, вранці 18 січня у Броварах поруч із дитсадком та житловим будинком упав гелікоптер ДСНС, на борту якого перебували 10 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
За останніми даними ДСНС, на місці падіння вертольота виявлено 14 загиблих осіб, серед них одна дитина та 10 осіб, які перебували на борту.
У суботу, 21 січня, із загиблими попрощалися в Українському домі.
Кабінет Міністрів України 20 січня утворив урядову комісію з розслідування причин авіакатастрофи гелікоптера EC 225 LP, що сталася 18 січня у Броварах.