На 56-му чемпіонаті світу з біатлону в Обергофі (Німечччина) розіграли другий комплект нагород.

Жіночу спринтерську гонку на 7,5 км виграла 34-річна німкеня Деніз Херрманн-Вік, яка з чистою стрільбою на двох вогневих рубежах подолала дистанцію за 21 хвилину 19,7 секунди, передає Укрінформ.
«Срібло» та «бронзу» здобули шведки Ганна Еберг та Лінн Перссон з відставанням від лідерки 2,2 та 26,2 секунди відповідно.
Кращою серед українок стала Юлія Джима (1 промах; +1,40,3), яка показала 29-й час.
Олена Білосюк (1) посіла 43-є місце, Анастасія Меркушина (2) - 44-е, Дар'я Блашко (0) - 84-е.
Загалом на старт вийшли 96 біатлоністок.
У суботу, 11 лютого, відбудеться чоловіча спринтерська гонка на 10 км за участю українців Дмитра Підручного, Артема Прими, Антона Дудченка та Богдана Цимбала.
ЧС-2023 з біатлону триватиме до 19 лютого.
На фото: Деніз Херманн (IBU).