Вибори членів антикорупційної ради при Міністерстві оборони України відбуватимуться шляхом відкритого електронного голосування на майданчику Національного агентства з питань запобігання корупції.

Про це заявив міністр оборони Олексій Резніков, передає Укрінформ із посилання на Телеграм Міноборони.
«Подовжуємо формування системи громадського антикорупційного контролю. Антикорупційна рада при Міноборони має відповідати кращим практикам, які використовуються у цій системі. Ключове: відкритість, прозорість, довіра. Це те, на чому має будуватись робота антикорради. Саме тому вибори до ради проводитимуться через відкрите електронне голосування. Участь в ньому зможуть взяти всі громадяни України», - зазначив Резніков.
Він додав, що вже провів консультації із головою Національного агентства з питань запобігання корупції Олександром Новіковим щодо проведення відкритого голосування за майбутніх членів цього органу при Міноборони саме на майданчику НАЗК.
«Деталі вже згодом. І звісно, я хочу подякувати членам ініціативної робочої групи за ту активну роботу, яку вони проводять для підготовки положення майбутньої антикорупційної ради», - підкреслив глава МОУ.
Як повідомляв Укрінформ, раніше міністр оборони України Олексій Резніков заявив про те, що до робочої групи по створенню антикорупційного дорадчого органу при МОУ долучилися представники 13 організацій.
Раніше видання “Дзеркало тижня” опублікувало матеріал, згідно з яким нібито ціни на закупівлю харчів і надання послуг з харчування для військових у контракті Міноборони перевищують роздрібні у два-три рази.
Невдовзі заступник міністра оборони В’ячеслав Шаповалов, який відповідав за тилове забезпечення Збройних сил, написав заяву про звільнення. 24 січня Кабмін звільнив Шаповалова з посади заступника міністра оборони.
У Державному бюро розслідувань проводять розслідування за фактом оборудок посадовців міністерства і приватних підприємств під час закупівель для військовослужбовців.