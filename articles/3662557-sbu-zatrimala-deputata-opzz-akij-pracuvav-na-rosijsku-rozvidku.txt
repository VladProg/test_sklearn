Контррозвідка Служба безпеки викрила агента головного управління генерального штабу зс рф (більше відомого як ГРУ) у ході контрдиверсійних заходів у прифронтових районах Донеччини.

Про це у Телеграмі повідомила пресслужба СБУ, передає Укрінформ.
Зловмисником виявився депутат Сіверської міської ради від забороненої в Україні партії ОПЗЖ.
З жовтня минулого року він збирав розвіддані про дислокацію підрозділів Сил оборони на території Бахмутського району, передавав координати місцевих об’єктів критичної інфраструктури, у тому числі енергогенеруючих підприємств.
Розвідувальна інформація потрібна була загарбникам для проведення прицільних ракетних ударів по українських містах.
Після ворожих обстрілів агент виходив на місцевість для фіксації їхніх наслідків та підготовки «звіту» для коригування повторних ударів.
Співробітники СБУ затримали зловмисника на спробі чергової передачі закритих відомостей.
За даними слідства, депутат був завербований представником російської воєнної розвідки через «спілкування» у чаті одного з прокремлівських Телеграм-каналів.
Для комунікації між собою використовували анонімні месенджери.
На підставі зібраних доказів слідчі СБУ повідомили фігуранту про підозру.
Суд обрав міру запобіжного заходу у вигляді тримання під вартою.
Як повідомлялося, співробітники СБУ викрили агента фсб в Тернопільській області. Він збирав інформацію про розміщення об’єктів критичної інфраструктури та особливості їхньої роботи на території західних регіонів. Насамперед його цікавили локації і технічні характеристики місцевих електропідстанцій.