Український біатлоніст Дмитро Підручний розповів про підтримку від норвезьких біатлоністів після його «бронзи» у спринті на етапі Кубка IBU в австрійському Обертілліаху.

В Instagram Дмитро зазначив, що Ендре Стренсгейм та Вебйорн Сорум привітали його гаслом «Слава Україні!», передає Укрінформ.
«Дякую суперникам за боротьбу! Я був приємно здивований, коли хлопці Сорум та Стремсхайм, які були зі мною на подіумі, сказали «Слава Україні!» Приємно чути підтримку від суперників, які усвідомлюють, що нині відбувається в Україні, і що війна не закінчилася. Вони відчувають наскільки кожен старт українців важливий для нашої країни...
Попередні тижні були для мене дуже важкими - як фізично, так і морально. Я розумів, що моє коліно функціонує не дуже добре і попереду дуже багато роботи. Приємно, що сьогодні, після такої довгої паузи, все склалося якнайкраще, і вже у першій гонці після операції я став бронзовим призером», - написав Підрручний.
Фото: Getty Images.