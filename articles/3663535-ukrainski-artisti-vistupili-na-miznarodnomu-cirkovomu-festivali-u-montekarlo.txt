Українські циркові артисти з тріумфом виступили на 45 міжнародному фестивалі в Монте-Карло.

Як передає Укрінформ, про це повідомляє пресслужба Міністерства культури та інформаційної політики.






Українські артисти виступили на міжнародному цирковому фестивалі в Монте-Карло / Фото: МКІП

























“У Монте-Карло відбувся ювілейний 45-й Міжнародний цирковий фестиваль, а також одночасно 10-й фестиваль New Generation. Ці події – одні з найпрестижніших на світовій цирковій арені. Вони збирають найкращих циркових артистів із різних країн. Цьогоріч після дворічної перерви через пандемію фестиваль видався справді унікальним. Адже цирк завжди демонструє межі можливостей людини й дарує радість спілкування та єдності, чого так не вистачало всім людям на землі”, - йдеться у повідомленні.
Як зазначається, вперше у журі та серед учасників фестивалю не була представлена країна-агресор росія.
«Радий, що така унікальна подія пройшла без країни-агресора. Адже ми неодноразово наголошували, що мистецтво – це зброя, й росія не має бути представлена у світі через ті страждання, які вона несе українцям. Ми пишаємось нашими артистами, які попри все з успіхом представляють нашу країну у світі. Також ми вдячні за підтримку України організаторам та всім причетним до грандіозного свята циркового мистецтва у Монако», – сказав міністр культури та інформаційної політики України Олександр Ткаченко.
Українські артисти отримали багато нагород, зокрема: Олексій Грігоров та Марина Главатских родом з Луганська – срібний «Клоун», спеціальний приз Міжнародної спортивної асоціації; Вікторія Дзюба – срібний «Клоун», приз міста Монако; Клоун група Equivokee – спеціальний приз Джеремо Медрано; Театр Бінго під керівництвом Ірини Герман – бронзовий «Клоун», спеціальний приз від «Meilleur Costume», приз від готелю Колумбус «Монте Карло», Премія «Друзі Швейцарського цирку»; Амелія Білик – золотий «Клоун» дитячої генерації, приз глядацьких симпатій; Софія Гречко – срібний «Клоун» дитячої генерації, спеціальний приз принцеси Антуанетти, приз дитячого журі, приз міста Монако, спеціальний приз Міжнародної спортивної асоціації; Владислава Нараєва – срібний «Клоун» дитячої генерації, спеціальний приз від асоціації композиторів.