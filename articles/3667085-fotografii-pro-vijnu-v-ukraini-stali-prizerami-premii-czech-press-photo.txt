Відразу кілька фоторепортажів, теми яких пов'язані з війною в Україні, стали переможцями премії Czech Press Photo за 2022 рік

Результати конкурсу представлені на сайті Czech Press Photo повідомляє Укрінформ.


Фотожурналіст Войтех Дарвік Маца здобув премію у категорії «Новини» за 2022 рік за серію «Різанина в Бучі та Ірпені». Його світлини здобули звання «Фото року». Маца робив свої знімки на Київщині невдовзі після її звільнення.


Подібні роботи представив Габріель Кухта, чий знімок посів третє місце у категорії «Новини».


Фото із серії «Чекання на потяг до безпеки» Мілана Буреша про українських біженців були названі найкращими в категорії «Репортаж». «Біженці з України на центральному вокзалі Праги» Петра Топіча посіли 2-ге місце, а світлини зруйнованих українських населених пунктів «Русский мир - страждання в Україні» авторства Ленки Кліцперової — 3-тє місце в тій самій категорії.


Українська тема перемогла і в номінації «Повсякденне життя». Ярміла Штукова зняла серію «Операція 18-місячної Юлії з України». Анна Богачова отримали стипендію для молодого автора за серію «Події до різанини в Бучі».


Загалом на 28-й конкурс Czech Press Photo подали свої роботи 234 автори з Чехії та Словаччини, які надіслали понад 6 тисяч фото.


Виставка Czech Press Photo 2022 триватиме у празькому Національному музеї до 31 липня.
Фото: Vojtěch Dárvík Máca