Українці вже обміняли 1 млн старих ламп розжарювання на енергоощадні LED-лампи.

Як передає Укрінформ, про це Акціонерне товариство "Укрпошта" повідомляє у Фейсбуці.
"Станом на ранок 4 лютого: фіксуємо перший мільйон отриманих за обміном LED-ламп. Хороший темп, так тримати! Сподіваємося, вони вже освічують домівки українців на всій території країни, де це можливо", - зазначили в Укрпошті.
Найактивніше обмінювали лампи у Києві, Дніпрі та Харкові. Так, кияни за тиждень обміняли понад 162 тис. ламп, дніпряни — понад 88 тис., харків'яни — 80 тис., львів’яни — 69 тис.
"Такий раритет принесли на обмін, що спочатку ми не повірили власним очам! Перед вами — агітаційна ювілейна лампа з часів СРСР (прибл. 70-ті роки). Наші оператори не розгубилися: "А чи не однаково, скільки лампі років? Аби вона працювала. Принаймні люди виносять з дому сміття", - зауважили в Укрпошті.
У компанії наголосили, що головна вимога до ламп розжарювання — робочий стан і додали,
обмін триває.
Як повідомлялося, з 30 січня українці можуть обміняти у відділеннях Укрпошти п‘ять ламп розжарювання на стільки ж енергоощадних LED-ламп. Для цього необхідно залишити заявку через застосунок "Дія" та, отримавши підтвердження про наявність ламп, завітати до Укрпошти. Якщо скористатися застосунком немає можливості, достатньо прийти у відділення Укрпошти, пред'явити паспорт, ідентифікаційний код та обміняти лампи в порядку черги.