В Україні запустили платформу Nadiyno, яка допоможе підвищити обізнаність українців у цифрових технологіях і надати інструменти для індивідуального захисту та боротьби з дезінформацією.

Про це повідомляє Укрінформ із посиланням на пресслужбу Міністерства цифрової трансформації у Телеграмі.
«Ми опинилися в першій у світі кібервійні, де країна-агресор використовує технології, пропаганду, дезінформацію та цифрові інструменти як справжню зброю. Тому кожен з нас мусить опанувати прості правила з цифрової безпеки, щоб підтримувати безпеку і стійкість як власного цифрового простору, так і цифрового фронту країни», - йдеться в повідомленні.
Зазначається, що онлайн-платформа Nadiyno допоможе підвищити цифрову грамотність громадян, а також надаватиме поради із захисту персональних даних і пристроїв, підтримку від операторів гарячої лінії та інших фахівців з цифрової безпеки.
Жителі тимчасово окупованих територій України також можуть отримати рекомендації, що стануть їм у пригоді. Наприклад, які месенджери обрати, як підготуватися до перевірки смартфона та уникнути прослуховування в окупації.
Як повідомляв Укрінформ, 6 вересня презентовано ініціативу із залучення інвестицій Advantage Ukraine. На платформі зібрано інвестиційні проєкти та можливості у 10 галузях економіки із загальним потенціалом у понад 400 млрд дол.
Фото: Мінцифри