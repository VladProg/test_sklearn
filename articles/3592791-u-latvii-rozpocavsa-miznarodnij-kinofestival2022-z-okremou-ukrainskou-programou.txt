У латвійській столиці стартував Ризький міжнародний кінофестиваль/RIGA IFF, який пройде з 13 по 23 жовтня.

Як повідомляє кореспондент Укрінформу, він презентує понад 100 кіносеансів в межах 12 рубрик-програм, одна з яких цілком присвячена Україні - Focus On Ukraine.
Фестиваль відкрився національною прем’єрою спільного латвійсько-литовсько-американського фільму Сігне Баумане «Мій шлюбний проєкт». Це гостра повнометражна анімаційна стрічка про світосприйняття жінкою світу та свого місця в ньому.

В програмі Focus On Ukraine (зі слоганом «Мова, настрій, колір») відбудеться показ чотирьох українських фільмів: «Нескінченність за Флоріаном» (2022. Україна, США) Олексія Радинського, показ - 16 жовтня. «Бачення метелика» Максима Наконечного (2022. Україна, Хорватія, Чехія, Швеція), показ - 17 жовтня. «Носоріг» (2021. Україна, Польща, Німеччина) Олега Сенцова, показ – 18 жовтня. «Памфір» (2022. Україна, Польща, Франція) Дмитра Сухолиткого-Собчука, показ - 19 жовтня.
Крім того, в рамках Focus On Ukraine пройдуть дві дискусійні панелі – «Як деколонізувати ЗМІ: критична культурна журналістика у Східній Європі» та «Вестернізація і східноєвропейське кіно» (19-20 жовтня), а також лекція професорки Школи кінематографічних мистецтв Університету Південної Каліфорнії Аніко Імре «Сфера послуг на частковій периферії: союз національного брендингу і медіа-імперіалізму?» (19 жовтня).
Цьогоріч за нагороди кінофестивалю змагатимуться роботи у шести конкурсних добірках. Також у широкому наборі програм-рубрик RIFF-2022 будуть, зокрема, сімейні картини Kids' Reel; стрічки, вибрані з програм кращих кінофестивалів світу Festival Selection; фільми скандинавських та північно-європейських країн Nordic Highlights; найкращі зразки сучасного німецького кіно - Zeitgeist Deutschland.
На честь італійського кінокласика, легендарного П'єра Паоло Пазоліні на фестивалі буде окрема ретроспективна програма "Повсякденна метушня добра і зла".
Центральним місцем заходів RIGA IFF є найбільш відомий історичний кінотеатр латвійської столиці Splendid Palace.
Значну частину фільмів можна буде переглянути онлайн.