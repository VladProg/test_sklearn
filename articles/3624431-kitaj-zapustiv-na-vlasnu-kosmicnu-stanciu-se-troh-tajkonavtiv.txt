Китайська влада у вівторок, 29 листопада, запустила в рамках місії Shenzhou 15 ракету-носій Long March 2F із трьома тайконавтами на борту.

Як передає Укрінформ, про це повідомляє Space.com.


Запуск був здійснений о 17.08 за київським часом з космодрому Цзюцюань.

Очікується, що тайконавти Фей Цзюньлун, Ден Цінмін і Чжан Лу прибудуть на китайську космічну станцію через майже 6 годин після запуску ракети-носія і пробудуть на Tiangong в рамках космічної місії приблизно пів року.

Зазначається, що тайконавти місії Shenzhou 15 зустрінуться на борту Tiangong з трьома своїми колегами — членами екіпажу місії Shenzhou 14, яка була відправлена на початку червня у космос.

Для Китаю перебування на власній космічній станції тайконавтів обох місій одночасно стане вперше. Однак ця зустріч буде короткою.

Очікується, що тайконавти місії Shenzhou 14 повернуться на Землю найближчими днями.

Як повідомляв Укрінформ, у понеділок, 31 жовтня, Китай успішно запустив останній модуль своєї космічної станції Tiangong.
Фото: CMSA