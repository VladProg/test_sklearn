Український боксер Олександр Гвоздик переміг мексиканця Жозуе Обандо за рішенням суддів у першому поєдинку після свого повернення до професійного боксу.

Бронзовий призер чемпіонату Європи Володимир Матвійчук і колишній чемпіон світу В'ячеслав Сенченко поділилися своїми думками про бій ексклюзивно для Укрінформу.
«Я, як і вся боксерська спільнота України, щиро радий буде ще повболівати за нашого славетного українця. Сашко підтримує Україну, підтримує наш бокс. Суперник, як на мене, прохідний. Думаю, цей бій зробили Олександру для того, аби він відчув себе. Він вже три роки не боксував і я можу по собі сказати, що ти можеш бути психологічно готовим, але коли виходиш у ринг. то все не виходить так, як ти хотів би. Олександр добре підготувався. Бажаю йому далі тільки перемог», - сказав Матвійчук.
За словами Сенченка, Гвоздику вистачає майстерності, щоб завоювати титул чемпіона світу, але такий бій буде складно організувати.
«Правильне рішення чи ні(повернення у ринг - ред.) - покаже час. Якщо Сашко повертається, значить вважає, що у нього ще є сили і досвід боксувати на високому рівні. Чи зможе він знову стати чемпіоном світу? Важке питання. Думаю, це залежить не тільки від нього. Це залежить від промоутера, менеджера: чи зможуть вони йому організувати такий бій. Важливо, якою буде підготовка. Майстерності та досвіду йому вистачить, аби завоювати титул. Але до поясу ще треба дійти, ще треба отримати цей шанс», - пояснив Сенченко.
Як повідомлялося, ексчемпіон світу у напівважкій вазі Олександр Гвоздик переміг у першому бою після повернення в бокс. Він здолав мексиканця Жозуе Обандо за підсумками шести раундів поєдинку.
Про перший бій боксера після повернення читайте тут.
Фото: mixsport.pro