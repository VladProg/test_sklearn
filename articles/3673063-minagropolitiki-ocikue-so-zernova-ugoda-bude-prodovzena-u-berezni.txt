У Міністерстві аграрноі політики та продовольства України очікують, що «зернова угода» буде продовжена після 20 березня 2023 року.

Про це заявив перший заступник міністра аграрноі політики та продовольства України Тарас Висоцький, передає Укрінформ з посиланням на пресслужбу відомства.
«Очікуємо, що у 20-х числах березня, коли закінчується чинна «зернова угода», спільно з партнерами буде прийнято консенсусне рішення щодо її продовження. Перемовини тривають», - сказав Висоцький.
Він зазначив, що Україна робить усе можливе для пролонгації угоди та проводить перемовини з партнерами – ООН та Туреччиною.
За словами Висоцького, Україна у сезоні 2022-2023 експортувала понад 30 млн т. Приблизно стільки ж зерна ще залишається на зберіганні в країні.
Водночас наразі спостерігається певне зниження ціни через складність прогнозування відправлень з портів після 20 березня.
«Зазвичай всі ринки зернових та олійних культур корелюються між собою. Тому аналогічна тенденція щодо зниження ціни також спостерігається щодо пшениці, ячменю і частково олійних культур. Така ситуація спостерігалась і восени, коли стояло питання продовження попередньої зернової угоди. Сподіваємось, що після чіткого сигналу про продовження її роботи буде чітке планування морських відправлень і ціна стабілізується», - зауважив Висоцький.
Він додав, що у Босфорі зберігається черга суден через саботаж російських інспекторів. У середньому за добу проходить 2,5 судна. Урядовець пояснив, що затримка спричиняє додаткові витрати для українського АПК.
Висоцький також назвав декілька критично важливих речей для українського експорту. Це розширення географії портів. Зокрема, йдеться про Миколаївський порт, який до війни був одним із найбільших за обсягами відправлень сільськогосподарської продукції. Також важливим є розширення номенклатури експорту.
«Україна виробляє багато продукції з доданою вартістю. Зокрема, це продукція садівництва, тваринництва, яку потребує світ», - відзначив посадовець.
Крім цього, він підкреслив важливість гуманітарної ініціативи Grain From Ukraine, яка передбачає надання зерна країнам, які опинилися на межі голоду.
«Наразі завдяки міжнародній підтримці вдалося відправити 140 тис. тонн зерна. Нещодавно в напрямку Африки вийшло вже п’яте судно. За більш сприятливих умов експорту швидкість надання допомоги збільшиться», - наголосив Висоцький.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 20 березня 2023 року.