Проведення податкової реформи, над якою працюють в Офісі Президента України, усуне корупцію в податковій сфері та вирівняє умови ведення бізнесу для всіх учасників ринку.

Про це заявив заступник керівника ОП Ростислав Шурма на конференції Global Outlook: Victory Mode, яку провела Європейська бізнес-асоціація, передає Укрінформ із посиланням на сайт глави держави.
«Практично всі представлені в залі європейські компанії сплачують «білі», легальні зарплати. Але є безліч бізнесменів, які платять зарплати у конвертах. І я розумію, наскільки вам складно конкурувати з тими, хто платить зарплату в конверті, тому що вони заощаджують 40% податків. Наша реформа змінить цю ситуацію і поставить усіх у рівне становище», – сказав Шурма.




За його словами, робота над законопроєктом про податкову реформу невдовзі буде завершена. Документ передадуть на розгляд парламенту після узгодження з міжнародними партнерами, насамперед із МВФ.




«Я запевняю всіх, що ми цю історію не відпустимо. Податкова реформа – це фундаментальна, правильна річ, і вона обов'язково буде проведена вже цього року», – наголосив заступник керівника Офісу Глави держави.




Він зазначив, що Офіс Президента працює й над іншими ініціативами, які мають полегшити ведення бізнесу в нашій країні.




Зокрема, до Верховної Ради внесено законопроєкт, який дасть змогу в режимі електронного декларування передавати землю сільськогосподарського призначення під промислові, енергетичні, логістичні чи будівельні об'єкти.
Також заплановано розгляд проєкту закону, який зобов'яже обленерго надавати вільні потужності для під’єднання нових промислових об'єктів і таким чином усуне практику хабарництва з боку обленерго.


Крім того, резюмував Шурма, на покращення інвестиційного клімату вплине активізація боротьби з корупцією.




Як повідомляв Укрінформ, восени 2022 року в Офісі Президента заговорили про можливу податкову реформу, а саме: модель оподаткування «10-10-10». Зокрема, йшлося про впровадження єдиної ставки, 10%, для трьох основних податків: на прибуток, на доходи фізичних осіб і на додану вартість.