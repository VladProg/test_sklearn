Міністр закордонних справ Дмитро Кулеба заявив про шалену напругу перед голосуванням в ООН за резолюцію «про справедливий та сталий мир в Україні» через спроби росії «збити» кількість голосів або взагалі зірвати голосування.

Про це глава української дипломатії сказав під час онлайн-включення у Фейсбуці, передає Укрінформ.
Кулеба зауважив, що голосування в ООН – це завжди «математика плюс титанічна дипломатична робота з кожним і дрібка дипломатичної магії».
«Зараз ми всі ці три елементи зводимо докупи, працюємо самі і разом з партнерами. Напруга шалена. росія робить усе для того, щоб «збити» кількість голосів, або щоб взагалі завалити резолюцію. білорусь вирішила їм підіграти і, по суті, від російського імені внесла свої поправки до резолюції. Але працюємо з кожною країною, незалежно від регіону, її розміру і впливу на міжнародній арені, тому що кожний голос є однаково важливим», - сказав Кулеба.

Він зазначив, що сьогодні на табло Генасамблеї ООН висвітиться результат голосування за резолюцію, і висловив переконання, що українські дипломати переможуть «усі процедурні спроби росії завалити цю нашу історію».
Як повідомлялося, Україна і ще приблизно 60 держав подали проєкт резолюції Генасамблеї «Принципи Статуту ООН, що лежать в основі всеохоплюючого, справедливого та сталого миру в Україні».
Проєкт документа представив Генасамблеї міністр закордонних справ Дмитро Кулеба.
У тексті зазначено, що Генасамблея підтверджує свою прихильність до суверенітету, незалежності, єдності й територіальної цілісності України в межах її міжнародно визнаних кордонів, а також наголошує на "необхідності якнайшвидшого досягнення всеосяжного, справедливого і міцного миру в Україні відповідно до принципів Статуту Організації Об'єднаних Націй".
У документі є заклик до росії негайно вивести війська з усієї території України та припинити бойові дії, а також наголошується на необхідності притягти до відповідальності всіх винних за скоєні на території України "найсерйозніші злочини з міжнародного права".