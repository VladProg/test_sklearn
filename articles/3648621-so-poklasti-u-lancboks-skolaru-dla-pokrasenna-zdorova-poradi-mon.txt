Цільнозерновий хліб, овочі, ягоди, нежирне м'ясо та риба складуть здоровий та поживний перекус у школі.

Про це повідомляє пресслужба Міністерства освіти і науки в Телеграмі з посиланням на портал "ЗнаЇмо", передає Укрінформ.
"​Через війну діти змушені якнайшвидше спускатися в укриття, а це призводить до великого стресу. Запаси енергії, отримані з їжею, витрачаються, тому забезпечення регулярного та здорового харчування для дітей в умовах війни – ще один виклик для дорослих українців", - йдеться в повідомленні.
Зазначається, що для перекусу можна робити бутерброди та сендвічі з цільнозернового хліба. Не рекомендується використовувати майонез, плавлений сир та інші магазинні "намазки". Начинка бутербродів має складатися з продуктів із низьким вмістом жиру, зокрема, м'яса птиці, риби, твердого нежирного сиру. Також підкреслюють, що овочі та фрукти і ягоди є обов'язковими компонентами здорових перекусів. Зокрема, сухофрукти можуть замінити фруктові чи шоколадні батончики.
"Приклад здорового ланчбоксу: бутерброд з двома скибочками цільнозернового хліба, двома столовими ложками нежирного м’якого сиру, дрібно нарізаними пів огірка, селерою (20 грамів) та листям зеленого салату, яблуко, кекс, пляшечка води", - зазначає відомство.
Також можна зробити овочевий салат із квасолею та тунцем, доповнивши його йогуртом, мандарином і хлібом, або приготувати лаваш із хумусом з помідорами, салатом і болгарським перцем. Рекомендується долучати дітей до збирання канапника.
Портал "Знаїмо»"– результат реалізації підписаного у травні 2021 року меморандуму між першою леді України, ЮНІСЕФ, Посольством Швейцарської Конфедерації в Україні та Міністерством освіти і науки. У ньому сторони домовилися про початок інформаційної кампанії щодо здорового харчування в Україні, зокрема, щодо реформи шкільного харчування.