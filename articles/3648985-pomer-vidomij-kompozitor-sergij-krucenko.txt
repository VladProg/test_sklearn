Помер відомий український композитор і аранжувальник Сергій Круценко.

Про це повідомила співачка Джамала у Фейсбуці, передає Укрінформ.
"Помер мій друг та без перебільшення – абсолютний геній. Музикант, композитор, аранжувальник, оркестровщик, поет, режисер, оператор та батько. Людина, з якою я працювала 1,5 року над масштабним проєктом, який не вписується в жодні стандартні рамки музичного твору", - написала артистка.
За її словами, хоч Сергій Круценко помер не на фронті, проте вона "записує його смерть на рахунок нашого ворога, бо вони забирають не тільки наше життя, а й руйнують наше психологічне та фізичне здоров‘я".
Весь час музикант залишався у Києві, працюючи між вимкненнями світла і ховаючись у бомбосховищі.
"Він дуже хвилювався. В прямому сенсі ховав від бомб ввесь матеріал, всю мою музику. І мав завантажити це все з поганим зв‘язком, щоб перекинути на жорсткі диски та файлообмінник. Він розповідав, як залишав будильник на кожні 2 години для того, щоб керувати завантаженням… Два тижні поспіль. Після цього він так хвилювався за дітей, яких потрібно було вивезти… За маму, яка була незрячою. Їй було 83 роки та яку повністю доглядав він", - зазначила Джамала.
Вона розповіла, що Круценко працював над авторською оперою, фільмом про Бабин Яр і був "головним у науковій роботі про дослідження і вплив звуку".
"Кажуть, що кожен музикант відчуває смерть і робить щось абсолютне унікальне. Я знаю, ти робив дуже багато.

Сергійку, я обіцяю тобі завершити нашу роботу та хочу, щоб твоє ім‘я звучало по всьому світу... Я впевнена, що ви точно будете вивчати його музику в підручниках та говорити про його внесок в українську музику", - додала співачка.
Сергій Круценко – український композитор, виконавець-мультиінструменталіст, продюсер, режисер, поет, спеціаліст з акустичних та візуальних технологій. Як композитор він написав музику до більш ніж 30 художніх фільмів, серед яких «Хайтарма», «Микита Кожум'яка», «Її молитва». Був художнім керівником та режисером всеукраїнського проєкту «Дивись українське».
Режисер фільму-опери «Коли цвіте папороть». Режисер і співавтор художнього фільму та міжнародного гуманістичного проєкту «Адреса на стіні» – виступив продюсером, режисером та саундпродюсером запису та зйомки фільмів.
Багато працював як продюсер запису великих симфонічних складів для саундтреків кіно та великих концертних, театральних та шоу-постановок. У період з 2004 по 2006 роки був радником міністра культури з питань кіно та музичної політики.
Круценко брав активну участь у розробці необхідних документів для вступу України до Eurimages – Європейського стандарту співвиробництва кінопродукту, у розробці та впровадженні законів про авторське право в Україні.
Фото із ФБ Сергія Круценка