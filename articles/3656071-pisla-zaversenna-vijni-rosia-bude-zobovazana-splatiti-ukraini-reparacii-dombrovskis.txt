У поточних безпекових умовах Європейський Союз буде продовжувати позбавлятися залежності від енергетичних поставок з росії та сприятиме перемозі України у боротьбі проти російської агресії, після якої росія буде зобов’язана, як країна-агресор, сплатити Україні відповіді репарації.

Про це сьогодні під час дискусії в рамках Всесвітнього економічного форуму у Давосі щодо траєкторії подальших відносин з росією заявив виконавчий віцепрезидент Європейської Комісії Валдіс Домбровскіс, повідомляє кореспондент Укрінформу.

«Перше, що ми маємо зробити у більш тривалій перспективі, - це привести цю війну до завершення, та завершити її перемогою України. Виникає питання - яким чином росія буде долучена у цього повоєнного світу? Обов’язком росії, як агресора, є сплатити репарації для України. Відповіді на питання щодо повоєнних відносин (з ЄС – ред.) будуть відображенням процесів в самій росії: чи мають вони намір продовжувати агресивну імперіалістичну політику та готувати нові агресивні плани. На це питання може відповісти лише сама росія, ми не можемо відповісти замість неї», - зауважив Домбровскіс.
Він висловив переконання, що ЄС буде продовжувати віддалення від росії у двосторонніх відносинах. Зокрема, ЄС не може далі покладатися на російські енергетичні поставки, оскільки росія відкрито скористалася ними як інструментом для шантажу та маніпуляцій.
«Саме тому ми зараз шукаємо альтернативні шляхи енергетичного постачання. Ми зробили це для цієї зими, нам потрібно буде зробити це й для наступної зими. Наша загальна стратегія – відійти від російських поставок викопного пального. Ми не можемо покладатися на подібні країни», - наголосив виконавчий віцепрезидент Європейської Комісії.
Він окремо підкреслив, - важливим завданням для ЄС є виграти «війну наративів», яку веде проти світу російська машина пропаганди та дезінформації. Вона не лише «промиває мозок» громадянам росії, але дуже активно діє також у Європі та в країнах глобального Півдня. Зокрема, російська пропаганда намагається покласти відповідальність за продовольчу кризу та продовольчу небезпеку на європейські санкції проти росії, хоча Захід ніколи не застосовував санкції щодо продовольства або його поставок.
«Це є суцільною маніпуляцією з боку росії. Є фактом, що вони блокують поставки продовольства з України, в той час, як ми дуже інтенсивно долучені, щоб розблокувати таке постачання, зокрема, через нашу ініціативу «коридорів солідарності» та через ініціативу ООН з розблокування (українських) чорноморських портів», - зазначив Домбровскіс.
За його словами, саме зараз ЄС докладає зусиль, щоб допомогти країнам глобального Півдня подолати наслідки російської агресії проти України. У цьому контексті, ЄС буде продовжувати дотримуватися «глобального» економічного співробітництва, розвиватиме відносини з країнами Африки, Азії, Південної Америки, з регіональними організаціями, такими як MERCOSUR, ASEAN та інші.
Як повідомлялося, від початку російського військового вторгнення в Україну ЄС надає Україні політичну, економічну, фінансову, гуманітарну та військову допомогу. Протягом минулого року ЄС виділив на підтримку України 19 мільярдів євро. Цього року вже заявлено про фінансову допомогу ЄС Україні в розмірі 18 мільярдів євро.