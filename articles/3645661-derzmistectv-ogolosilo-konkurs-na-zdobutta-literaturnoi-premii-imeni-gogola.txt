Прозаїки, драматурги та сценаристи до 1 лютого 2023 року можуть подати заявки на здобуття премії імені М.В. Гоголя.

Про це інформує пресслужба Державного агентства з питань мистецтв та мистецької освіти у Фейсбуці, передає Укрінформ.
"Премія присуджується щорічно прозаїкам, драматургам та сценаристам, що наслідують традиції творчості М.В. Гоголя, збагачені концептами історичної романістики, містицизму та сатири, та утверджують національну самоідентифікацію", - йдеться в повідомленні.
На конкурс висуваються нові оригінальні твори автора або колективу авторів, опубліковані у завершеному вигляді протягом останніх трьох років, але не пізніше, ніж за місяць до їх висування на здобуття премії. Зазначається, що дедлайн прийому документів - 1 лютого.
Претендентів на премію можуть висувати творчі спілки та асоціації, літературно-мистецькі об'єднання, національно-просвітницькі товариства, редакції періодичних видань, видавництва та окремі автори. Грошова винагорода конкурсу складає 20 тис. грн.
Як повідомлялося, українські композитори та виконавці віком до 35 років можуть отримати винагороду у 20 тис. грн у межах премії імені Л. Ревуцького, оголошеної Держмистецтв.