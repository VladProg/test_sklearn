Український культурний фонд разом з Українським інститутом національної памʼяті запускають гранти на підтримку досліджень історико-культурної спадщини.

Про це повідомляє пресслужба Міністерства культури та інформаційної політики в Телеграмі, передає Укрінформ.


«У межах грантової програми «Культурна спадщина» на 2023 рік Український культурний фонд створив ЛОТ «Дослідження історико-культурної спадщини України». Він розроблений у співпраці з Українським інститутом національної памʼяті, щоб підтримати дослідників, які працюють з темами, що їх активно використовує російська пропаганда», - йдеться у повідомленні.


Як зазначається, максимальна сума гранту, яку можна отримати на дослідження, - 800 тисяч гривень.


Кінцевий термін подачі заявки – 28 лютого 2023 року.


Детальніше про ЛОТ можна дізнатися за посиланням.


Як повідомлялося, на фінансування культурно-мистецьких проєктів Українського культурного фонду у 2023 році передбачено 152 мільйони гривень.