Національний університет фізичного виховання і спорту України передав книги для української молоді за кордоном в рамках акції "Українським дітям – українську книгу".

Як передає Укрінформ, про це повідомляє пресслужба Міністерства культури та інформаційної політики в Телеграмі.
"Національний університет фізичного виховання і спорту України передав книги для української молоді, яка вимушено перебуває за кордоном", - йдеться у повідомленні.
Крім того, у межах акції заплановано забезпечити українською літературою усі олімпійські центри країни, щоб заохотити юних спортсменів читати книжки рідною мовою.
Також цього тижня маленькі українці, які продовжують навчання в українській початковій школі на Кіпрі «Крила», отримали підручники та художню літературу рідною мовою. Книги у межах благодійної акції «Українським дітям – українську книгу!» вручив школі Надзвичайний і Повноважний Посол України в республіці Кіпр Руслан Німчинський.
Як повідомлялося, благодійна акція "Українським дітям – українську книгу" започаткована Держкомтелерадіо спільно з Офісом Президента та МКІП у березні цього року. Її мета – безкоштовне забезпечення дітей, які були змушені переселитися через війну росії проти України, підручниками, навчальними посібниками, художньою літературою.
Фото ілюстративне