Єврокомісія оголосила про виділення фінансування в рамках програми досліджень та інновацій Horizon Europe на 2023-2024 роки в обсязі 13,5 мільярда євро, яка передбачає пошук передових технологій для подальшого технологічного та економічного розвитку ЄС, а також заходи з підтримки України.

Як передає Укрінформ, про це йдеться на сайті Європейської комісії.
«Європейська комісія ухвалила сьогодні головну робочу програму Horizon Europe на 2023-2024 роки, з фінансуванням близько 13,5 мільярда євро для підтримки дослідників в Європі для досягнення проривних рішень в охороні довкілля, енергетиці, цифровому розвитку та у вирішенні геополітичних викликів… Це фінансування також дозволить здійснити цільові акції з підтримки України, посилити економічну стійкість та забезпечити стале відновлення після пандемії COVID-19», - йдеться у повідомленні.
Як зазначає Єврокомісія, цільова допомога для України надаватиметься на додаток до заходів, що передбачають фінансування у 70 мільйонів євро та вже були започатковані у 2022 році. Нові заходи стосуватимуться забезпечення доступу науковців України до Європейської дослідницької інфраструктури, продовження цільової підтримки українських науковців у сфері медицини, а також проведення кліматично-нейтральної відбудови кількох українських міст з використанням можливостей так званої Місії ЄС із кліматично нейтральних та «розумних» міст.
Як повідомлялося, Horizon Europe є ключовою програмою досліджень та інновацій ЄС із загальним бюджетом у 95,5 мільярда євро. Вона спрямована на посилення конкурентоспроможності та зростання ЄС, на пошук технологічних рішень у вирішенні ключових викликів, що постають перед Європейським Союзом, зокрема, у сфері кліматичних змін та цифрової трансформації та у досягненні Цілей сталого розвитку ООН.