Прем’єр-міністр Італії Джорджа Мелоні у річницю вторгнення рф в Україну заявила, що план російського президента володимира путіна в Україні провалився.

Як передає Укрінформ, про це повідомляє ANSA.
«Рік тому російська федерація шокувала світ вторгненням в Україну. У минулому вона вже здійснювала напади на своїх сусідів і ніколи не припиняла претендувати на те, що вона називає «історичними кордонами». Але ніхто не міг уявити такі дії. Мета путіна полягала в тому, щоб змусити Україну капітулювати, а потім спрямувати свої прагнення щодо експансіонізму на інші прикордонні держави, і не лише в Європі. Цей план провалився», - заявила вона.
За словами Мелоні, москві довелося зіштовхнутися з героїчною реакцією народу, готового на все, щоб відстояти свою свободу, і з тим, що сильніше ракет і танків, – любов'ю до своєї країни. «Український народ платить дуже високу ціну. Я бачила це на власні очі в Бучі та Ірпені цього тижня, і не забуду цього», - зазначила вона.
Як повідомлялося, до річниці повномасштабного російського вторгнення в Україну, яке розпочалося 24 лютого 2022 року, у світі відбувається багато заходів, оголошуються заяви та звернення на підтримку України і засудження дій росії.