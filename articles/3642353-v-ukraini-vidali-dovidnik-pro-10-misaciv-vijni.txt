Опубліковано довідкове видання про перебіг 10-ти місяців війни, що розкриває хід війни, повсякдення в у мовах повномасштабного конфлікту та реакцію міжнародної спільноти на війну в Україні.

Про це повідомляє пресслужба Державного комітету телебачення і радіомовлення на Фейсбуку, передає Укрінформ.
"У виданні у формі щоденних довідок узагальнено інформацію про основні події російсько-української війни. Повідомлення, що склали цю збірку щодня розміщувалися на сайті ДНУ "Енциклопедичне видавництво" з першого дня початку масштабного вторгнення рф в Україну", - йдеться в повідомленні.
Зазначається, що в основу видання покладено офіційні заяви Генерального штабу ЗСУ, оперативних командувань, заяви органів влади України, іноземних країн і міжнародних організацій, які подано без змін в оприлюдненому вигляді.

"24 лютого стався перелом нашого історичного буття - людини, суспільства, нації, держави. Гібридна війна з неоімперською Росією, котра в різних формах тривала протягом восьми років, перейшла в нову фазу. Вона стала наймасштабнішою та найзапеклішою континентальною війною після 1945 року на обширах усієї Європи", - зазначила в передмові директор ДНУ "Енциклопедичне видавництво" Алла Киридон.
Водночас повідомляється, що колектив "Енциклопедичного видавництва" продовжує роботу над створенням "Великої української енциклопедії", зокрема, вебверсію. Підкреслюється, що вже було змінено дизайн сайту ВУЕ і додано нові рубрики, такі як "Актуально", "Міста-Герої", "Герої України.
Видання підготували до друку кандидат історичних наук Сергій Гірік, професор Алла Киридон, фахівець з комп'ютерної графіки Максим Ткаченко, художник Михайло Гутман.