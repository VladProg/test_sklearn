Наразі ще не відомо скільки років українці не матимуть жодної емпатії до росіян.

Про це дружина Президента Олена Зеленська заявила на дискусійній панелі в Українському домі у швейцарському Давосі, повідомляє Укрінформ.
"Зараз ми знаходимося в стані, коли не можемо знайти жодної емпатії, зрозуміло. Вони (росіяни - ред.) розпочинали свою агресію з того, що почали називати нас націоналістами тощо. В Україні не було настільки багато націоналістів перед початком повномасштабного вторгнення, наскільки їх є багато зараз. Тому що націоналізм це відповідь на агресію: ти починаєш захищати свою національність, свою націю перед агресором", - сказала Зеленська.
На її думку, коли немає агресора, національний порив не є таким сильним.
"Вони (росіяни - ред.) досягли того, що всі наші діти будуть націоналістами", - зауважила дружина Президента.
Вона наголосила, що діти не повинні розрізняти звук ракети, ППО чи іранського дрона, але українські діти розрізняють його.
"Вони (діти - ред.) не мають жодної емпатії російських солдат, російського політичного керівництва і, мабуть, до всіх російських громадян. Коли це зміниться? Це може змінитися тільки тоді, коли ця країна, наш, на жаль, сусід зрозуміє, що треба покаятися, що треба виправляти багато років те, що вони (росіяни - ред.) накоїли", - сказала перша леді.
Водночас вона підкреслила, що українці не можуть чекати, школи росіяни "схаменуться", тому будуть продовжувати опір.
"Вони (росіяни - ред.) убили в нас усю емпатію, усі дружні почуття, які могли бути до них. Дуже складно уявити, скільки років, десятиріч, сторіч нам знадобиться для того, щоб просто спокійно до цього ставитися", - додала Зеленська.
Як раніше повідомляло агентство, у Дніпрі на місці російського ракетного удару рятувальники ДСНС завершили пошукові роботи. Врятовано 39 осіб (з них 6 дітей), загинуло 45 осіб (з них 6 дитини), травмовано 79 осіб (з них 16 дітей), отримано 47 повідомлень про безвісно зниклих осіб (з яких 23 особи встановлено загиблими, 4 особи знайдені живими у родичів, в лікарнях), неідентифіковані 15 загиблих, безвісти зниклими залишаються 20 осіб.