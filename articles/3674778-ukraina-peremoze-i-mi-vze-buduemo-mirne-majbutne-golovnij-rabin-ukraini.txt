Головний рабин України та Києва Яків Дов Блайх звернувся до євреїв України та усіх громадян у річницю повномасштабного вторгнення росії із закликом помолитися про завершення війни.

Про це повідомляє Укрінформ з посиланням на пресслужбу головного рабина України та Києва.
«Нам треба зараз помолитися Богу, щоб закінчилася війна, щоб люди могли повернутися до свої домівок, щоб був мир для всіх. Україна ніколи не мала ніяких претензій до росії, нам не цікаво те, що робиться в росії. Нам треба, щоб Україні було добре. І це те, що ми будуємо. Будуємо зараз в Україні майбутнє, яке буде для всіх нас, і для наших дітей, і для майбутніх поколінь. Нормальне життя, з нормальною демократією», – сказав він у своєму відеозверненні у п’ятницю, 24 лютого.

Відео: Фейсбук-сторінка Головного рабина України та Києва
За словами Блайха, єврейська община України налічувала до війни понад 360 тис. людей, але наразі майже половина з них виїхали з країни. А ті, хто залишився, страждають через відсутність звичних для мирного часу потреб: світла, тепла, а подекуди, і води.
«Дуже багато людей, які виїхали з України, понад 15 тис. – до Ізраїлю. Ми знаємо, що дуже багато і в Німеччині, і в Угорщині, і в Швейцарії, в Америці. Ми розуміємо, що ці люди … бажають повернутися до України. Ми не знаємо, коли це буде», – сказав він.
Головний рабин України та Києва також нагадав, що наразі євреї усього світу готуються до одного з головних іудейських свят – Пуріму. Як зауважив Яків Дов Блайх, це свято є уроком для всіх, коли добро завжди перемагає ворожі наміри.
«В 1953 році Сталін теж помер на Пурім. І тому ми молимося, щоб Бог зробив чудо, щоб був мир, щоб війна залишилася в минулому,... і щоб ми змогли прожити своє життя з миром, і щоб Україна перемогла», – зауважив головний рабин України та Києва.
Як повідомлялося, 24 лютого 2022 року росія оголосила про початок так званої спецоперації в Україні. Після цього Президент Володимир Зеленський запровадив у країні воєнний стан та загальну мобілізацію.