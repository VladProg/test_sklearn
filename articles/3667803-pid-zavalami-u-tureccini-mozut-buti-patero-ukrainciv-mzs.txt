Міністерство закордонних справ України має інформацію про ймовірне перебування п'яти українців під завалами внаслідок землетрусу в Туреччині і про госпіталізацію однієї українки без загроз її життю.

Таку інформацію, станом на 12.00, оприлюднив у Фейсбуці речник МЗС Олег Ніколенко, передає Укрінформ.
Він повідомив, що українські консули вирушили в зону стихійного лиха на півдні Туреччини задля допомоги українцям. Дипломати везуть теплий одяг, предмети першої необхідності, ліки. На місці вони координуватимуть пошуки зниклих громадян, надання медичної допомоги постраждалим та організацію евакуації, відзначив речник.
«Маємо інформацію про ймовірне перебування п'яти українців під завалами. МЗС та посольство активно взаємодіють із турецькою владою задля їхнього порятунку. Одна громадянка була госпіталізована. Загроз її життю немає», - поінформував Ніколенко.
Він додав, що загалом дипломати вже розшукали 103 українців. Інші 22 громадяни не виходять на зв'язок. МЗС працює над встановленням місць їхнього знаходження, підтримує зв'язок із рідними.
Як повідомлялося, 6 лютого на південному сході Туреччини сталося два землетруси: в районі Пазарджик провінції Кахраманмараш - магнітудою 7,7 та в районі Ельбістан тієї ж провінції - 7,6 бала за шкалою Ріхтера.
У Туреччині внаслідок землетрусів, за останніми даними, загинуло 12 873 людини, травмовані 62 937. У Сирії загинуло 2992 людини. Загальне число загиблих - 15 865.
Фото: АА