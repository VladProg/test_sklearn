Держкіно оприлюднило імена п’яти кандидатів на посаду керівника державного підприємства «Національний центр Олександра Довженка».

Про це повідомляє пресслужба Державного агентства з питань кіно у Фейсбуці, передає Укрінформ.
«Наразі документи подані від наступних кандидатів: Вікторії Водки, Олени Гончарук, Кирила Жаровського , Олексія Пантелєєва, Сергія Слєпака», - йдеться в повідомленні.
Як зазначається, в опублікованих даних про кандидатів відсутня конфіденційна інформація, згідно із законами України «Про захист персональних даних» та «Про інформацію».
«Відповідно до ч. 2 ст. 11 Закону України «Про інформацію» не допускаються збирання, зберігання, використання та поширення … даних про національність, освіту, сімейний стан, релігійні переконання, стан здоров'я, а також адресу, дату і місце народження», - підкреслили у Держкіно.
Зазначається, що усі зацікавлені особи до 31 січня 2023 року можуть подавати пропозиції та зауваження щодо кандидатур на адресу електронної пошти відомства (info@usfa.gov.ua).
Як повідомляв Укрінформ, конкурс на посаду керівника Довженко-Центру було оголошено 21 грудня 2022 року. Прийом документів від претендентів тривав до 20 січня 2023 року.