Глава УГКЦ Блаженніший Святослав закликав вірян не боятися змін, а отців церкви – навчити людей святкувати по-новому.

Про це повідомляє пресслужба УГКЦ, передає Укрінформ.


«Хочу з особливим словом звернутися до наших вірних. Особливо до тих, які, можливо, трохи перелякані сьогодні, бо почуваються не дуже впевнено. Не біймося змін! Ми так хочемо, щоб наша Україна була інакшою. Ми кажемо, що Україна має стати кращою, ніж вона була до війни. Це означає, що найперше повинні мінятися ми. Тому міняймося! Не біймося стати інакшими, але водночас кращими», - сказав він.
Блаженніший Святослав зауважив, що на отців церкви покладено важливе завдання: зі зміною календаря навчити людей святкувати по-новому та зберегти всі великі свята.
«Дорогі отці, на ваші плечі сьогодні лягає великий тягар, великий обов’язок втілити рішення ваших єпископів у життя. Бо це ви сьогодні маєте навчити наших людей святкувати свята по-новому. Це ви повинні все зробити, щоб зі зміною календаря не зникло жодне велике свято. Зокрема ті, які ми називаємо дванадесятими», - підкреслив глава УГКЦ.
Також архієрей попросив виконавчі структури Патріаршої курії - Літургійну і Катехитичну комісії - працювати над тим, щоб люди зрозуміли, в чому полягає цінність літургійної реформи.
Водночас він висловив сподівання, що ПЦУ підтримає календарну реформу: «Я сподіваюся, що будуть (православні - ред.) єпископи, які матимуть відвагу перейти на новоюліанський календар, як це вони називають. Я вам щиро скажу, що дуже вдячний Його Блаженству Митрополиту Епіфанію за відкритість, щирість і можливість зустрічі та братньої дискусії на дану тему».
Глава УГКЦ зазначив, що під час зустрічі з предстоятелем ПЦУ у грудні 2022 року він поділився міркуваннями щодо проведення календарної реформи церкви, які містили тактичні й педагогічні кроки з її впровадження. І заразом запропонував створити спільну робочу групу для обміну досвідом, зважаючи на традиції, звичаї, динаміку, канонічне право кожної церкви.
«Поки що ми робочої групи не створили, але я б дуже хотів, щоб вона запрацювала. Більше того, ми будемо мати тепер конкретніші пропозиції для праці у цій групі. Сподіваюся, що спільна праця допоможе нам краще розуміти одне одного. Але очевидно усім, що ми рухаємося до однієї й тієї ж мети. Я щиро вірю, що цього року ми разом з нашими православними братами будемо святкувати Різдво 25 грудня і разом будемо святити воду в Дніпрі 6 січня», - підкреслив очільник УГКЦ.
Як повідомляв Укрінформ, Українська греко-католицька церква в Україні з 1 вересня 2023 року переходить на новий стиль календаря.