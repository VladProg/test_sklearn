Президент Володимир Зеленський переконаний, що Україна за підтримки міжнародних партнерів зможе зробити 2023-ій роком повернення миру та визволення своєї землі.

Про це він сказав на зустрічі лідерів G7 + Україна, передає Укрінформ із посиланням на Телеграм-канал глави держави.
«Ми вистояли цей рік. Ми почали звільняти нашу землю від російського зла. Ми повертаємо безпеку в міжнародні відносини. І ми з вами можемо зробити 2023-й роком завершення російської агресії, роком повернення миру, роком звільнення нашої землі й наших людей із російської неволі», - наголосив Зеленський.

Відео: Офіс Президента
Він подякував лідерам і народам країн Групи семи за солідарність, єдність і допомогу Україні. Зокрема, глава держави висловив подяку Президентові США Джозефу Байдену та всьому американському суспільству за консолідацію світу на захист свободи й фундаментальний внесок у спроможність України рухатися до перемоги:«Дякую, пане Президенте, за черговий потужний пакет підтримки. Дякуємо вам, американці та Конгрес».

Зеленський також подякував Японії та Прем'єр-міністру Фуміо Кішіді за якісну організацію роботи G7, лідеру Франції Емманюелю Макрону – за незмінну підтримку України й принципів, на яких базується життя на Європейському континенті, голові Ради міністрів Італії Джорджі Мелоні – за чіткий вибір цінностей свободи й людяності, яких російському агресору ніколи не знищити.
Президент висловив подяку британському народу і Прем’єр-міністру Ріші Сунаку за велику силу, якою вони діляться з Україною і яка слугує стабілізації міжнародних відносин; народу Канади і Премʼєр-міністру Джастіну Трюдо – за щире бажання допомагати, яке перетворюється на дії.

Крім того, він подякував Федеральному канцлеру Німеччини Олафу Шольцу й усім німцям за рішучість, яка допомагає захищати Україну та Європу й стане одним із найважливіших джерел майбутнього тривалого й надійного миру для європейців.
Глава держави висловив подяку Президентові Європейської ради Шарлю Мішелю та Президенту Європейської комісії Урсулі фон дер Ляєн за підтримку курсу України на вступ до Євросоюзу.
«Це ваше стратегічне бачення Європи. Саме такий погляд, якого не вистачало в європейських інституціях протягом десятиліть. Тепер це бачення є», – акцентував він.
Учасники зустрічі Групи семи у закритому форматі обговорили актуальні питання порядку денного.