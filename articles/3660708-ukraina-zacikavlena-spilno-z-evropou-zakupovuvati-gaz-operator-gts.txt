Україну цікавить перспектива спільної закупівлі газу з Європою та включення у всі європейські ініціативи щодо розвитку транскордонної торгівлі.

Як передає Укрінформ, про це повідомляє ТОВ «Оператор ГТС України» у Фейсбуці.
«Українські сховища можуть зберігати міжсезонні запаси європейських партнерів, а гнучка ГТС уже зараз дозволяє транспортувати газ між європейськими країнами, зміцнюючи енергетичну безпеку регіону. У свою чергу, Україні може бути потенційно цікаво доєднатись до механізму спільної закупівлі газу, а також бути включеною у всі європейські ініціативи щодо розвитку транскордонної торгівлі та розвитку інфраструктури», – йдеться у повідомленні.
Зазначається, що звільнену росією нішу Європа заповнила і планує й надалі заміщати газом від інших контрагентів. Європейські уряди та компанії перекроюють енергетичну карту на користь більшої гнучкості, надійності та безпеки, будують та купують нові LNG-термінали, укладають довгострокові контракти з новими постачальниками.
Як повідомлялося, у 2022 році понад 1100 компаній із 27 країн замовляли послуги зі зберігання природного газу в підземних сховищах України.
Україна як член Energy Community готова запропонувати країнам ЄС до 10 млрд кубометрів своїх потужностей для зберігання газу.