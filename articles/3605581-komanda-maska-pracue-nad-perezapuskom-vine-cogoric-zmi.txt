Ілон Маск доручив інженерам компанії Twitter розпочати роботу над перезавантаженням Vine, щоб підготувати запуск платформи до кінця цього року.

Як передає Укрінформ, про це повідомляє Axios з посиланням на джерела.
Як пише видання, інженери компанії вже отримали доручення переглянути стару кодову базу Vine, яку не змінювали й не оновлювали після припинення роботи.
Vine — мобільний застосунок, який дає змогу створювати короткі (тривалістю шість секунд) кліпи. Належить компанії Twitter, яка купила його в жовтні 2012 року. У 2013 році Vine став найбільш завантажуваним безкоштовним застосунком в iOS App Store.
Vine не інтегрований в Twitter, але дозволяв додавати звідти «друзів», що також використовують Vine.
Свого часу число його користувачів доходило до 200 млн осіб. Попри це, пізніше сервіс не витримав конкуренції з Instagram, Snapchat і YouTube і почав втрачати аудиторію, в результаті 27 жовтня 2016 року було оголошено про швидке закриття сервісу. Незабаром після цього Twitter спробував продати його, однак безрезультатно.
Як повідомлялося, у четвер Ілон Маск завершив угоду про купівлю компанії Twitter вартістю 44 млрд дол. Негайно після придбання Twitter він розпустив раду директорів, зміцнивши контроль над компанією.