Українці обрали найкращу воєнну марку 2022 року - це марка «Русскій воєнний корабль, іді … !».

Як передає Укрінформ, про це повідомляє Міністерство цифрової трансформації України.
"Протягом тижня українці обирали найкращу воєнну марку від Укрпошти. Серед 10 варіантів перемогу здобула марка «Русскій воєнний корабль, іді … !». За неї проголосували 197 814 українців", - йдеться у повідомленні.

На другому місці – марка «Вільні. Незламні. Непереможні». За неї проголосували 123 667 користувачів. На третьому — «Доброго вечора, ми з України!». Марка отримала 97 629 голосів, додали в Мінцифри.


Зазначається, що за тиждень в опитуванні в Дії взяли участь понад 638 тисяч людей. Паралельно опитування проходило на сторінках Укрпошти та гендиректора Укрпошти Ігоря Смілянського у соцмережах. Там проголосували понад 10 тисяч українців.
Як повідомляв Укрінформ, Міністерство цифрової трансформації надало українцям можливість за допомогою застосунку “Дія” обрати найкращу марку воєнного часу. Опитування тривало з 13 до 20 лютого.