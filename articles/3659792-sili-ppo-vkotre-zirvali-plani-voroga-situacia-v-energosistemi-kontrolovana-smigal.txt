Сили протиповітряної оборони вкотре зламали плани ворога під час нічної атаки дронами та ранкової масованої ракетної атаки; ситуація в енергосистемі контрольована.

На цьому наголосив Прем'єр-міністр Денис Шмигаль у Телеграмі, передає Укрінформ.
"Країна-терорист росія випустила понад 55 ракет по Україні, а вночі атакувала дронами. Основна ціль — об'єкти енергетики, позбавлення українців світла й тепла. Більшість ракет і дронів збили наші захисники. На жаль, є влучання в підстанції. Але ситуація в енергосистемі залишається контрольованою", - зазначив глава уряду.
Він наголосив, що енергетики роблять усе, аби забезпечити постачання електрики.
"Сили ППО вкотре зривають терористичні плани росії", - резюмував глава уряду, додавши, що "до весни залишилось 34 дні".
Як повідомлялося, у четвер, 26 січня, російські загарбники випустили по Україні 55 ракет, 47 із них знищили сили протиповітряної оборони України. Водночас зафіксовані влучання на Вінниччині, Одещині, у Києві.