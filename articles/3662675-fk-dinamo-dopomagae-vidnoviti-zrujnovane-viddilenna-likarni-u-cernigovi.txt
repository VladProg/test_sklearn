Триває відновлення рентген-діагностичного відділення КНП "Чернігівська міська лікарня №3", який став першим спільним проєктом футбольного клубу «Динамо» (Київ) і UNITED24 з відновлення медичної інфраструктури.

У рамках меморандуму про співпрацю ФК «Динамо» (Київ) перерахував до фандрейзингової платформи UNITED24 10,2 мільйона гривень, зібрані завдяки проведенню благодійного матчу з «Евертоном», який відбувся 29 липня у Ліверпулі. Кошти призначені для відбудови рентген-діагностичного корпусу КНП «Чернігівська міська лікарня №3», знищеного минулого року під час російського обстрілу, передає Укрінформ.
13 березня ворожий артилерійський обстріл повністю знищив рентген-діагностичний комплекс лікарні разом із дороговартісним обладнанням - комп'ютерним томографом, рентгенівським апаратом і фотолабораторією. Відділення відігравало ключову роль у роботі всього медичного закладу - його використовували як пацієнти лікарні, так і інших медичних закладів із усього Чернігова й області. Тому відновлення рентгенологічного блоку було критично необхідним.
Роботи з відновлення будівлі рентгенологічного корпусу розпочалися в листопаді минулого року, а їх завершення планується до 30 березня 2023-го. Завдяки спрямованим коштам, наразі вже зведені внутрішні та зовнішні капітальні стіни відділення та відновлений дах, встановлені вікна та двері, прокладені інженерні комунікації та тривають внутрішні оздоблювальні роботи.
«Після завершення періоду активних бойових дій постало питання відновлення лікарні. Із центрального та місцевого бюджету нам були виділені кошти на заміну пошкоджених вікон і дверей медичного закладу. Залишалося проблемою відновлення рентгенологічного відділення, що потребує значних фінансових витрат. Коли запрацювала платформа UNITED24, ФК «Динамо» (Київ) перерахував на користь нашої лікарні 10,2 мільйонів гривень, зібраних під час благодійного матчу.
Були проведені процедури з виготовлення проєктно-кошторисної документації, експертизи та тендерні процедури. Підрядник робіт, компанія «Діоро», працює згідно узгоджених графіків будівельних робіт. На цей проєкт нам було виділено 5,4 млн гривень, і вже зараз ведуться перемовини з Міністерством охорони здоров'я, щоб залишок коштів від загальної суми, перерахованої ФК «Динамо» (Київ), а саме - 4,8 млн гривень, пішов на другу процедуру закупки.
Від імені нашого колективу та всіх містян хочу подякувати ФК «Динамо» за таку суттєву допомогу та підтримку», - сказав генеральний директор КНП «Чернігівська міська лікарня №3» Віктор Янголь.
На другому етапі будівельних робіт планується відновлення вхідної групи та ремонт другої частини даху, пошкодженого уламками снарядів. Після повного відновлення будівлі рентген-діагностичного блоку керівництво лікарні сподівається замінити й знищене коштовне обладнання - апарат для виконання томографії.
Фото: fcdynamo.com.