Держкомтелерадіо та наукова установа «Енциклопедичне видавництво» презентували видання «Хроніка повномасштабної війни. 24 лютого - 24 грудня 2022 року».

Презентація збірки відбулась під час пресконференції в Укрінформі.
“Це видання допоможе зберегти історичну правду, об’єктивну дійсність такою, якою вона була, починаючи з 24 лютого 2022 року, і закінчуючи цими днями. Кожен, хто пережив цю війну, маючи це видання, може подивитися, перелистати, і знову пережити ці дні, подумати, обміркувати, а як я пережив цей день зі своїм народом, зі своєю армією, як я пережив ці втрати, які зазнав український народ та Збройні сили України. І це дуже важливо”, - сказав під час презентації перший заступник голови Держкомтелерадіо Богдан Червак.

Він зазначив, що настане той час, коли рф буде відповідати за свої злочини, і це видання знадобиться для роботи прокурорів та суддів, бо тут є хроніка злочинів росії проти України.
За його словами, вже зараз українці можуть робити певні уроки з цієї війни.
“Найголовніший урок полягає в тому, що ми втрималися, ми воюємо, ми живемо та боремося завдяки єдності. Українці проявили неймовірну єдність під час цієї війни, вони зберігають її до цього часу. Але було б неправильно говорити, що ця єдність сьогодні не підважується, було б неправильно сьогодні твердити, що у нас немає проблем, оскільки і російські спеціальні інформаційні операції реалізуються, і ми не завжди маємо можливість не втратити силу волі, і спокушаємось на різні протиборства один з одним. На мою думку, це найбільша трагедія, яка може бути, коли українці під час цієї війни почнуть воювати один з одним”, - сказав Червак.
Доктор історичних наук, професор, в.о. директора Державної наукової установи "Енциклопедичне видавництво" Алла Киридон зазначила, що видання «Хроніка повномасштабної війни» фокусує увагу на найважливіших резонансних подіях цієї війни.


“Ми розглядаємо його не як наукове видання, а як довідкове. Це маркери, це тригери, які запускають нашу пам'ять. Пам'ять дуже нетривка, і той стан, який був 24 лютого, і сьогодні – зболілі душі, вистраждані не лише бойовими діями, а й тією ситуацією, що складається. Вона щось нівелює, а щось навпаки активізує”, - сказала Киридон.
В основу видання покладено офіційні заяви Генерального штабу ЗСУ, оперативних командувань, заяви органів влади України, іноземних країн і міжнародних організацій.
З виданням можна ознайомитись за посиланням.
Як повідомлялося, Міністерство культури та інформаційної політики (МКІП) презентувало фотокнигу «Іловайськ», яка містить роботи фотографів Олександра Глядєлова, Максима Дондюка, Максима Левіна та Маркіяна Лисейка.