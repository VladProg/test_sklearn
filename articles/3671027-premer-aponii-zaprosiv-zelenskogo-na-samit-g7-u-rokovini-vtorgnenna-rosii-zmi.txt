Прем'єр-міністр Японії Фуміо Кісіда запросив Президента України Володимира Зеленського взяти участь в онлайн-саміті країн “Групи семи” у роковини повномасштабного вторгнення в Україну 24 лютого.

Як передає Укрінформ, про це повідомляє Kyodo News.
Це буде перший саміт G7, організований Кісідою.
Аналогічна зустріч відбулася 24 лютого 2022 року, на якому лідери країн “Групи семи” домовилися про запровадження економічних санкцій проти росії за її вторгнення в Україну.
За даними джерела Kyodo News, на запланованому онлайн-саміті країни G7: Велика Британія, Канада, Франція, Німеччина, Італія, Японія та Сполучені Штати, а також Європейський Союз підтвердять єдність у підтримці України та засудять дії росії.
Також очікується, що лідери країн “Групи семи” обміняються думками про те, як стабілізувати світові енергетичні ринки, які перебувають у нестабільному стані після того, як росія вторглася в Україну минулого року, унаслідок чого ціни на нафту та природний газ стрімко зросли у всьому світі.
Як повідомляв Укрінформ, Японія запросить главу МЗС України Дмитра Кулебу на зустріч міністрів закордонних справ країн “Групи семи” (G7), яка відбудеться у Німеччині 18 лютого.
Фото: ОП