Американська компанія SpaceX запустила свою ракету Falcon 9 із 40 широкосмуговими супутниками комунікаційної компанії OneWeb, яка є її конкурентом.

Про це SpaceX повідомила у Твіттері, передає Укрінформ.


Liftoff! pic.twitter.com/xYOwyBucPi
— SpaceX (@SpaceX) January 10, 2023

Запуск було здійснено у понеділок о 23:50 за часом Східного узбережжя США (у вівторок о 06:50 за Києвом) із мису Канаверал у Флориді.
Компанія заявила, що перший багаторазовий ступінь ракети-носія Falcon 9 приземлився на майданчику Landing Zone 1 на космодромі на мисі Канаверал.
Пізніше SpaceX підтвердила, що розгортання супутників почато.
Як повідомляв Укрінформ, вперше SpaceX запустила на орбіту 40 супутників OneWeb на початку грудня.
OneWeb збирає мережу з 648 супутників, які надаватимуть інтернет-послуги клієнтам у всьому світі. Лондонська компанія вже запустила 502 супутники, переважно за допомогою російських ракет «Союз», які експлуатує французька компанія Arianespace.
Після повномасштабного вторгнення рф в Україну компанія OneWeb підписала угоди про запуски із SpaceX і NewSpace India Limited, комерційним підрозділом Індійської організації космічних досліджень.