У Берліні 15 грудня відбулася світова прем’єра українського документального фільму «Life to the Limit» про війну, яка іде в Україні з 2014 року.

Про це повідомляє кореспондент Укрінформу.
Продюсери фільму - Павло Пелешок та Юрко Іванишин - «Зима у вогні: Боротьба України за свободу», який було номіновано на «Оскар» у 2016 році повернулися з Лос-Анджелеса як військові на фронт на Сході України, а через п’ять років ветерани на основі спогадів і власного відеоархіву зробили фільм про те, як почалася російська війна проти України.

Прем’єра нового фільму «Life to the Limit» мала відбутися весною 2022 року на Міжнародному Канському кінофестивалі, але сталося повномасштабне вторгнення росії в Україну. Авторам знадобилося ще кілька місяців, щоби фільм актуалізувати з урахуванням початку повномасштабної війни 24 лютого. Фільм було завершено в жовтні, розповів Укрінформу Юрко Іванишин.
Він також пояснив, що думка, яку він з друзями хотіли донести до світової спільноти цим фільмом, «дуже проста: путін вас дурить». Україна 400 років бореться з російською імперією.
«Ця боротьба не може закінчитися нічим, імперія має розпастися і тоді українці стануть вільними», - сказав львів’янин.
Прем’єра фільму відбулася в Берліні, тому що це – «прогресивна столиця Європи».






У Берліні відбулася світова прем’єра фільму «Life to the Limit» / Фото: Ольга Танасійчук, Укрінформ

























20 грудня відбудеться прем’єра в Києві в кінотеатрі «Жовтень». Фонд Конрада Аденауера, один з основних організаторів показу, працює над тим, щоби продемонструвати стрічку в інших країнах. Є також пропозиції від неурядових організацій. Автори фільму сподіваються, що їх робота буде показана на якнайбільшому числі цифрових платформ і світ побачить правду. Іванишин зазначив, що автори фільму свідомо відмовилися від фестивальної історії, адже в такі часи не має року-двох для того, щоби займатися цим.
Після показу відбулася панельна дискусія за участі відомої української письменниці Оксани Забужко, посла України в ФРН Олексія Макеєва та депутата Бундестагу Родеріха Кізеветтера (ХДС).

Український дипломат подякував Німеччині за допомогу, яку вона надає зараз Україні та водночас дорікнув тим, хто намагається змусити Україну до перемовин і закликав перестати ламати голову над тим, «що думає путін». Його «дивує намагання знайти щось добре у вбивці». Макеєв також закликав «сприймати Україну серйозно та довіряти їй», адже українці давно попереджали Європе та світ, застерігали щодо путіна, але не були почуті.
Німецький політик погодився, що ідея «Мінська -3» є поганою, адже це лише дозволить путіна зібрати нові сили та піти війною на інші країни. Він визнав, що в Німеччині ще з минулих століть снувало «романтичне» уявлення про росію, а останніми роками воно було «підкріплено» серйозною залежністю від російських енергоносіїв. Депутат розкритикував те, що ФРН вагається передавати Україні бойові танки, а також позицію про те, що «Україна не повинна програти в цій війні, росія не повинна виграти».
«Україна має в ній перемогти! І відновити кордони 1991 року», - підкреслив він і додав, що Німеччині пора вийти з «пубертату», подорослішати та допомогти Україні перемогти всім, чим можливо.
Оксана Забужко емоційно пояснила, що нинішня війна - це, можливо, перша в історії людства війна, яку ціла держава провадить терористичними методами. «росія – не спонсор тероризму, це – держава-терорист, яка не маючи змоги виграти на полі бою, бере в заручники цілий народ». Блекаути холодною зимою – це чисто терористична технологія, підкреслила письменниця і провела паралель з діями сталіна в 1933 році, коли було застосовано подібна технологію – виморювання голодом, щоби «приборкати» народ, який не хотів скоритися.
«Хочете бути безпечними – підтримуйте Україну», - звернулась Забужко до європейців.

Захід було організовано Фондом Конрада Аденауера разом із українською організацією «Віче Берлін», Європейською академією (Берлін) і Посольством України у Федеративній Республіці.