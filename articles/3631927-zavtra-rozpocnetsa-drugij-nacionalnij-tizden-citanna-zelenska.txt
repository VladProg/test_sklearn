Другий Національний тиждень читання стартує 12 грудня.

Як передає Укрінформ, про це дружина Президента України написала в Телеграмі.
"Якою б не була ваша #КнигаНаВійні, головне – що вона є. Читайте, щоб відкривати для себе багатогранність нашої та світової культури. Читайте, коли хочеться відволіктися від поганих новин. Читайте самі та разом із дітьми. Бо книжки і є тим самим світлом, що долає морок", - написала вона.
Зеленська підкреслила, що цього року червоною ниткою проходить усвідомлення витоків зла, яке росіяни принесли в Україну, що можна віднайти в історичній літературі та поезії.
"Хтось шукає відповіді в історії: вчитується глибше в трагедії Сандармоха та Биківні, відкриває для себе прізвища, які росія намагалася закопати в землю. Хтось розуміє, що час переосмислити шкільні знання, і зачитується авангардною поезією Михайля Семенка або чуттєвими листами, які Василь Стус писав синові", - зазначила перша леді.
Водночас вона закликала звернутися й до сучасних творів - "прочитати твори про життя, яке нас оточує, зокрема, від авторів, які просто зараз пишуть романи, воюючи на фронті".
Національний тиждень читання започаткував Український інститут книги спільно з Міністерством культури та інформаційної політики у 2021 році.
Фото: Олена Зеленська/Телеграм