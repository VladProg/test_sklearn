В Україні за липень зареєстрували 203 ворожі кібератаки, зросла кількість атак на органи державного управління.

Як передає Укрінформ, про це повідомляє Державна служба спеціального зв’язку та захисту інформації.
“Фахівці Урядової команди реагування на комп'ютерні надзвичайні події України CERT-UA, яка діє при Держспецзв’язку, у липні зареєстрували 203 кібератаки. Зросла кількість атак на представників державного управління та фінансові установи, від яких залежить життя громадян України”, - ідеться в повідомленні.
У Держспецзв’язку додали, що тимчасом як армія росії посилює напади на цивільну інфраструктуру та мирні міста, російські хакери підтримують ці атаки у кіберпросторі.
Як повідомляв Укрінформ, 10 серпня заступник голови Національної поліції - начальник кримінальної поліції Михайло Кузнєцов заявив, що спільно з іншими правоохоронними органами поліція відбила і ліквідувала наслідки 83 ворожих кібератак, а також попередила більш як 300 атак.