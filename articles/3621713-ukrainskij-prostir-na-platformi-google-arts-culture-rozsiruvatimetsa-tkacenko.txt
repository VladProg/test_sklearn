Спеціальний український простір на платформі Google Arts & Culture розширюватиметься.

Про це міністр культури та інформаційної політики Олександр Ткаченко сказав в ефірі телемарафону, передає Укрінформ.
“Платформа запущена. Над нею буде вестися подальша робота для того, щоб розширювати список представлених там закладів і подій, і людей, і карти, і всього іншого , що представляє нашу культуру”, - сказав Ткаченко.
За його словами, завдяки цьому проєкту відтепер світ може через один клік на комп'ютері чи у смартфоні про українську культуру, українські заповідники, українську кухню. "Це надзвичайно масштабний проєкт, над яким працювала команда Google, Міністерства і дуже багато експертів. Він дозволить просувати українську культуру у світі", - підкреслив урядовець.
Ткаченко також повідомив, що проєкт планували презенувати на платформі у метро, але в той день росія влаштувала масований ракетний обстріл, тому захід довелося скасувати. Але попри все, онлайн-платформа запущена.
Як повідомляв Укрінформ, перша леді України Олена Зеленська підтримала запуск українського простору на Google Arts & Culture – онлайн-платформі, за допомогою якої можна отримати доступ до зображень художніх робіт, які зберігаються в музеях світу.
Упродовж п’яти років Google Україна та український уряд, зокрема Міністерство культури та інформаційної політики, співпрацювали у цифровізації української культури. Зібрані матеріали вони представили на платформі Google Arts & Culture в окремому онлайн-просторі, створеному спеціально для України, – Ukraine is Here.
У секціях «Архітектура», «Природа», «Мистецтво», «Культура» можна ознайомитися з відповідним надбанням нашої країни за допомогою імерсивних форматів: віртуальних турів, 3D-об’єктів, фото-, аудіо- та відеоісторій.