Частину постраждалих унаслідок аварії гелікоптера в Броварах, які були госпіталізовані до київського опікового центру і перебувають у важкому стані, доправлять на лікування за кордон.

Про це в ефірі загальнонаціонального телемарафону "Єдині новини" сказав міністр охорони здоров’я Віктор Ляшко, передає Укрінформ.

“Госпіталізовано 24 людини, декому була надана допомога амбулаторно, вони повернулися додому і перебувають під наглядом сімейних лікарів. 15 людей перебуває на госпіталізації. З них 10 потрапило до опікового центру в Києві, з цих 10 — шість дорослих, чотири дитини. Лікарі працюють, щоб стабілізувати їх стан, і паралельно ми працюємо з батьками, щоб підготувати всі документи і після стабілізації всіх тяжких пацієнтів відправити для лікування за кордон в європейські клініки для подальшого лікування”, - сказав Ляшко.
Він наголосив, що це не означає, що українські медзаклади не можуть надавати таку допомогу. За його словами, українські лікарні мають бути постійно готовими для прийому таких пацієнтів.
Ляшко додав, що зараз в лікарнях як Броварів, так і Києва достатня кількість медикаментів для людей з опіковими ураженнями, є необхідні компоненти крові.
За словами міністра, зранку в Броварах працювало п'ять бригад екстреної меддопомоги Київського обласного центру медицини катастроф та дві бригади національного рівня Центру медицини катастроф МОЗ. Всього допомога була надана 28 постраждалим.
Як повідомлялося, у середу в Броварах на Київщині поряд із дитячим садком та житловим будинком упав гелікоптер. Внаслідок авіакатастрофи загинули міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.

У ДСНС станом на 15:45 год заявили, що у м. Бровари пошуково-рятувальні роботи завершено, загалом загинули 14 осіб, з них - одна дитина. Постраждало внаслідок авіаційної катастрофи 25 осіб, з них - 11 дітей.