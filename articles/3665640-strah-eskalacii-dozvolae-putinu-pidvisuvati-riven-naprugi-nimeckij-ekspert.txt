Заяви західних лідерів про неприпустимість ескалації лише розв’язує російському диктатору руки самому підвищувати рівень напруги.

Про це сказав один з керівників берлінського аналітичного центру Zentrum Liberale Moderne Ральф Фюкс на конференції «Російська агресивна війна проти України: виклики в документуванні та переслідуванні воєнних злочинів» в Інституті Пілецького в Берліні, повідомляє кореспондент Укрінформу.
«Якщо ми боїмося ескалації, путін отримує карт-бланш на підвищення ескалації», - заявив експерт.
Він згадав свого канцлера Олафа Шольца, який постійно говорить про необхідність не допустити прямої конфронтації між Німеччиною і росією, НАТО й росією. Але в питанні надання Україні підтримки, в тому числі й зброї, йдеться не лише про допомогу Україні, йдеться про демократичний Захід, про те, чи може він насправді захистити законність, свої цінності, йдеться про майбутній світовий порядок.
Попри критику німецького уряду за «надто мало, надто повільно» він вступився за канцлера, закликавши визнати, що для Німеччини те, що вона робить у сенсі прийняття рішень – по відмові від російських енергоносіїв, постачанні зброї в зону конфлікту та інше – «це велетенські зміни та велетенські темпи».
«У наших інтересах, щоби Україна перемогла в цій війні. Ми повинні зробити все, щоби Україна перемогла, ми маємо підтримати Україну повністю, повним серцем», - підкреслив Фюкс.
Глава LibMod зазначив, що якщо росія матиме успіх, її війна проти України може стати прелюдією більшої війни, вже між рф і Заходом.
За його словами, не можна дозволити росії перемогти ще й заради неї самої.
«Якщо і є шанси на позитивні зміни в рф, то лише після її поразки, після шоку. Манія імперіалізму має бути зруйнована», - сказав Фюкс.
До того росія має компенсувати всі завдані Україні збитки, а воєнні злочинці мають бути притягнуті до відповідальності.
Коментуючи той факт, що чимало держав Заходу, навіть серед тих, хто масивно підтримує Україну, вагаються в наданні їй як насправді потужної зброї, так і в прийнятті рішення щодо підтримки ініціативи щодо створення трибуналу, Фюкс знову ж таки звернув увагу на такий фактор як побоювання ескалації.
«Це захлопне двері для політичного рішення», - пояснив Фюкс.
У конференції взяли участь учені, соціологи, історики, правознавці та активісти з різних країн.