Глава УГКЦ Блаженніший Святослав і Митрополит Київський і всієї України ПЦУ Блаженніший Епіфаній провели зустріч, особлива увага приділялася реформі церковного календаря.

Про це повідомляє офіційний сайт Української греко-католицької церкви, передає Укрінформ.
«Підсумовуючи прожитий рік, сторони обговорили сучасну ситуацію у міжконфесійних й державно-церковних взаємовідносинах в Україні, російську агресію проти нашої держави, перспективи розвитку України в післявоєнний час та низку інших актуальних питань», - ідеться в повідомленні.



Зазначається, що особливу увагу предстоятелі звернули на узгодження позицій стосовно реформи церковного календаря - питання, яке щоразу гостріше постає перед Різдвяними та Пасхальними святами.

Після обговорення було запропоновано створити спільну робочу групу, яка має всебічно вивчити це питання.
«Ця робоча група мала б випрацювати конкретні пропозиції для предстоятелів та Синодів обох церков у контексті приготування до відзначення 1700-річчя Першого Вселенського Собору, що відбувся в Нікеї у 325 році. На цьому Соборі було визначено календарні принципи церковного життя», - пояснюють в УГКЦ.

На завершення зустрічі предстоятелі УГКЦ та ПЦУ обмінялися різдвяними вітаннями та подарунками.
Як повідомлялося, Президент Володимир Зеленський привітав християн західного обряду з Різдвом Христовим та наголосив, що цьогоріч усі свята для українців мають гіркий присмак через розв'язану росією повномасштабну війну.
Фото: ugcc.ua