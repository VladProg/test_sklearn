Попри російську війну, про вихід з України не оголосив жоден з серйозних німецьких бізнесів, навпаки ФРН активно долучається до відновлення української економіки.

Про це сказав на брифінгу в середу керуючий директор Східного комітету німецької економіки Міхаель Гармс, передає Укрінформ.
З економічної точки зору війна для України є катастрофою: ВВП впав минулого року на 30%, зазначив Гармс. Водночас він зауважив, що бачить світло в кінці тунелю.
Дуже доброю новиною він назвав те, що німецькі підприємства, які працювали в Україні, «всі без виключення залишилися».
«Вони зберігають виробництво, дбають про робочі місця, виплачують зарплати, сплачують податки, намагаються утримувати ланцюги постачання тощо», - сказав керуючий директор Східного комітету німецької економіки.
Він відзначив роль ЄС, який ширше відкрив ринок для українських товарів і допоміг мінімізувати падіння німецько-української торгівлі. Вона скоротилась менше, ніж можна було очікувати, лише не 6,9% при тому, що український експорт у ФРН навіть зріс на 1,1%.
Гармс також зазначив, що Німеччина відіграє одну з провідних ролей у питанні відновлення України. Німецька економіка інтенсивно віддана швидкому відновленню зруйнованої інфраструктури та довгостроковій реконструкції країни.
Комітет у тісній співпраці з урядом і міністерствами розробив документи, концепцію, які є основою для багатьох переговорів з федеральним урядом, українськими партнерами та європейськими бізнес-асоціаціями. Комітет фінансує і координує роботу через платформу Service Desk Ukraine, створену в серпні 2022 року.
«Завдяки цьому інтерфейсу ми виступаємо посередниками між німецьким та українським бізнесом і політикою», — пояснив Гармс.
Він зазначив, що в інтересах народу України відбудова має розпочатися негайно, і вона буде успішною лише за умови активізації приватного сектору. Тому особливо необхідні інвестиційні гарантії та небюрократичний і прозорий менеджмент міжнародних фондів реконструкції.
Керуючий директор Східного комітету німецької економіки також наголосив на важливості працювати над подальшою інтеграцією України в ЄС, навіть якщо повноцінне членство не є питання завтрашнього дня.
Минулого тижня команда Східного комітету була на виставці «Відбудуймо Україну!» у Варшаві разом із потужною делегацією німецького бізнесу. На Мюнхенській безпековій конференції минулих вихідних комітет також організував зустріч провідних німецьких компаній з віцепрем’єр-міністром України Олександром Кубраковим, який відповідає за відновлення України.