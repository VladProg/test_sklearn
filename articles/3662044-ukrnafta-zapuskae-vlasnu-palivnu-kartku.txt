ПАТ «Укрнафта» планує випустити власну паливну картку уже з лютого цього року, спочатку вона буде доступна для військових, споживачів критичної інфраструктури та юридичних осіб.

Як передає Укрінформ, про це повідомляє директор ПАТ "Укрнафта" Сергій Корецький у Фейсбуці.
«Зараз відбувається тестування системи. Масовий випуск готується уже з лютого 2023 року. Спершу – для військових, споживачів критичної інфраструктури та юридичних осіб, але в планах також розвиток послуги для населення. Картка UKRNAFTA дає можливість закупити прогнозовану кількість якісного пального на день, місяць чи рік роботи наперед. Також за її допомогою можна оперативно змінювати ці обсяги в залежності від потреби», – розповів очільник компанії.
За словами Корецького, відтепер "Укрнафта" зможе надавати послуги з попередньо оплаченого продажу пального, незалежно від третіх осіб, що зробить сервіс та обслуговування таких програм «більш стійким та надійним». Зокрема, компанія разом з паливною карткою планує випуск власних скретч-карток (талонів).
«При цьому інформуємо клієнтів, які придбали скретч-картки в компанії ТОВ "Укрнафта-Постач", що ПАТ "Укрнафта" продовжує перемовини з емітентами паливної програми "Авіас"/Energy щодо виконання зобов'язань з обслуговування їхніх скретч-карток», – додав керівник Укрнафти.
Як повідомлялося, ПАТ «Укрнафта» розпочне продаж арктичного дизельного пального найкращих європейських стандартів якості на АЗК компанії вже з 1 лютого.