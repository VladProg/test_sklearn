Глава Української держави Володимир Зеленський направив Президенту Франції Еммануелю Макрону лист щодо заяви Міжнародного олімпійського комітету про можливу участь російських і білоруських спортсменів у паризьких Олімпійських іграх під нейтральним прапором.

Про це у своєму відеозверненні наприкінці 340-го дня повномасштабної війни сказав Президент України Володимир Зеленський, передає Укрінформ.

Відео: Офіс Президента
"Намагання Міжнародного олімпійського комітету повернути російських спортсменів на змагання та Олімпійські ігри – це намагання сказати всьому світу, ніби терор може бути чимось прийнятним. Ніби можна заплющити очі на те, що росія робить із Херсоном, із Харковом, із Бахмутом та Авдіївкою", – сказав Президент.
Зеленський повідомив: "Сьогодні направив листа пану Президенту Макрону якраз щодо цього й у продовження нашої з ним розмови, яка відбулась 24 січня".
Він підкреслив, що готуючись до паризької Олімпіади, Україна має бути впевнена в тому, що росія не зможе використовувати її чи будь-яку іншу міжнародну спортивну подію для пропаганди агресії чи свого державного шовінізму.
Глава Української держави нагадав, що в першій половині XX століття у Європі було допущено надто багато помилок, які призвели до страшних трагедій. Зокрема, за його словами, була вагома "олімпійська помилка". Зеленський наголосив, що олімпійський рух і держави-терористи точно не мають перетинатися.
Як повідомлялося, Міжнародний олімпійський комітет оприлюднив заяву, в якій допустив можливість участі росіян і білорусів на Олімпіаді в Парижі під нейтральним прапором. На заяву вже відреагували Президент України Володимир Зеленський, міністр молоді та спорту Вадим Гутцайт, міністр закордонних справ Дмитро Кулеба та інші посадовці. На знак протесту Україна може бойкотувати паризькі Ігри.