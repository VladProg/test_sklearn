Єврокомісія співпрацює з урядом України для гарантування безпечних умов для двосторонньої зустрічі, рішення щодо участі в якій кожен єврокомісар прийматиме самостійно.

Про це у Брюсселі сказав речник Європейської комісії Ерік Мамер, повідомляє кореспондент Укрінформу.

«В Україну відбуде не повний склад Колегії. Ще немає повного списку, але зрозуміло, що це буде більшість членів Колегії. Ми перебуваємо у тісному контакті з українською владою щодо всіх заходів для проведення цієї зустрічі у безпечних умовах… Ми ще не підтверджували дату зустрічі Колегії з урядом України. Поки немає коментарів також про те, хто з єврокомісарів поїде в Україну, а хто ні. Безумовно, це рішення має приймати кожен з членів Колегії у світлі порядку денного та протоколу», - сказав Мамер.
Він підтвердив, що в Єврокомісії існують надзвичайні процедури щодо «продовження бізнесу» за будь-яких обставин.
Речник зауважив, що візит Колегії Європейської комісії до України для переговорів з її урядом та саміт ЄС-Україна, який має відбутися 3-го лютого, - це події, які треба розрізняти. У саміті ЄС-Україна візьмуть участь Президент Єврокомісії Урсула фон дер Ляєн, Президент Європейської ради Шарль Мішель та високий представник ЄС/віцепрезидент Єврокомісії Жозеп Боррель. Решта членів Колегії Єврокомісії не долучатимуться до роботи в ході саміту.
Як повідомлялося, 3-го лютого у Києві має відбутися саміт ЄС-Україна. Перед цією зустріччю очікується візит в Україну представників Колегії Єврокомісії для прямих переговорів з урядом України щодо продовження економічної підтримки, зусиль із відновлення критичної інфраструктури, просування реформ й просування на шляху до членства в ЄС, а також перспектив повоєнної відбудови України.