Президент рф володимир путін на сьогодні вже не говорить про захоплення всієї України, а має на меті «план Б» – підписання миру, аби Україна поступилась частиною територій в обмін на мир.

Як передає Укрінформ, про це в ефірі загальнонаціонального телемарафону «Єдині новини» заявив секретар РНБО Олексій Данілов.
«Зараз росія розглядає новий план. Ви звернули увагу, що він (путін – ред.) вже зараз не каже за захоплення нашої країни, хоча плани їх не змінились, він у своїй промові сказав тільки про Донецьку, Луганську область... Зараз в них на меті «план Б», він полягає в наступному: підписання будь-яких переговорних позицій з нашою країною для того, щоб ми поступились частиною наших земель на нібито мир. Це є абсолютно для нас неприпустимі речі, і ті люди, які займаються на території нашої країни, зараз дуже багато вскрилось консервів, які тут сиділи, чекали коли можна буде починати вкидати наративи в наше суспільство, що треба домовлятись, тому що люди гинуть тощо. Майте на увазі, що це ні до чого доброго не приведе. Більш того, я хочу нагадати, що все, що стосується всіх цих наративів, бажання приймати участь в цих речах, буде каратися згідно з нашим законодавством, і це посягання на наш конституційний лад. Це сама велике покарання, яке можуть отримати ті люди, які сьогодні мріють почати знову перемовини з росією, входити в перемовний процес і про щось розмовляти для того, щоб ми втратили частину своєї території. Це є абсолютно неприпустимим», - наголосив Данілов.
Він нагадав, що згідно з Конституцією, кордони України чітко визначені, і якщо хтось вважає, що їх треба змінити, спочатку треба змінити Конституцію.
Секретар РНБО також зауважив, що сьогоднішній виступ російського президента був найгіршим за 20 років.
«Що стосується виступу президента росії – сучасного гітлера на прізвище путін… можу сказати, що це був самий гірший виступ президента росії за всі 20 років», - зауважив Данілов.
Як повідомляв Укрінформ, 16 лютого секретар РНБО Олексій Данілов в інтерв’ю ВВС заявив, що росія намагається реалізувати «корейський сценарій» поділу України. Це божевільний план Медведчука, який ніколи не буде реалізований.