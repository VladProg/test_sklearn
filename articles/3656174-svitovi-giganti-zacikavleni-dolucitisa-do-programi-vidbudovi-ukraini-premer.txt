Кабінет Міністрів шукає шляхи для відновлення інвестицій приватного сектору у вітчизняну економіку, і низка світових гігантів вже зацікавлені взяти участь у реалізації програми трансформації та відбудови України.

Про це під час засідання уряду 20 січня повідомив Прем'єр-міністр Денис Шмигаль, передає Укрінформ.
«Відновлення і трансформація України. Ця тема стала однією з ключових на цьогорічному форумі в Давосі. Ми розпочинаємо масштабну програму відбудови. Ми шукаємо шляхи, аби відновити інвестиції приватного сектору в економіку. Ми бачимо, що світові гіганти зацікавлені взяти участь у реалізації програми трансформації та відбудови України», - зазначив очільник уряду.
Шмигаль наголосив, що головна мета на зараз - не просто відбудова старого, а трансформація і формування оновленої України. І невід’ємною частиною цієї трансформації стане вступ до ЄС.
Як повідомлялось, представники міжнародних корпорацій зацікавлені у здійcненні приватних інвестицій в Україну через приватні фонди, які мають належне управління та чіткі параметри роботи.