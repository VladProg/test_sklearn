Процес звільнення депортованих цивільних громадян України наразі не заморожений, але про деякі ініціативи не можна говорити публічно.

Про це під час спілкування зі ЗМІ заявив Уповноважений Верховної Ради з прав людини Дмитро Лубінець, відповідаючи на питання кореспондента Укрінформу.
«Цей процес (звільнення цивільних українців, які перебувають на території рф – ред.) не заморожений. У нас відбувається комунікація з російською стороною щодо звільнення або повернення цивільних заручників. Так само ми спілкуємося (щодо цього – ред.) з низкою міжнародних партнерів», - заявив він.
Уповноважений з прав людини зазначив, що українська влада має деякі ініціативи з цього питання, про які він зараз не може казати публічно. «Але ми хочемо більш серйозно, скажімо так, вирішувати це питання», - уточнив омбудсман.
Лубінець сказав, що цивільні громадян України, яких депортували до рф, перебувають там у статусі цивільних заручників.
«Я послуговуюся саме цим терміном – цивільні заручники - бо відповідно до міжнародного гуманітарного права, рф не має права тримати цивільних осіб з України без висунення ним, зокрема, підозр і проведення судових засідань», - поінформував він.
Як повідомлялося, 13 січня Лубінець передав російському омбудсману тетяні москальковій списки цивільних українців, які можуть бути в росії.
16 лютого керівник Офісу Президента Андрій Єрмак заявив, що Україна і росія провели обмін полоненими, додому повернулися 100 українських військових та один цивільний.