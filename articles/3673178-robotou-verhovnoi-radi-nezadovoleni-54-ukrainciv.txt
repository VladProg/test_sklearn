Роботою Верховною Ради України наразі незадоволені 54% українців. У разі, якби вибори відбувалися б найближчим часом, майже половина виборців шукали б альтернативу серед нових партій.

Як передає Укрінформ, про це йдеться в комплексному порівняльному дослідженні «Як війна змінила мене та країну. Підсумки року», результати якого оприлюднила соціологічна група «Рейтинг».
«І якщо більшість (65%) хотіли б, аби Зеленського переобрали на наступний термін, то роботою Верховної Ради більше незадоволені (54%), ніж задоволені (37%). І якби найближчого часу відбувалися вибори, то майже половина шукали б альтернативу серед нових партій», - йдеться в дослідженні.

Для проведення комплексного дослідження було здійснено три окремі етапи:
Кількісне опитування методом CATI (Computer Assisted Telephone Interviewing) на основі випадкової вибірки мобільних телефонних номерів. Вибіркова сукупність: 1000 респондентів. Вибірка випадкова, репрезентативна за віком, статтю і типом поселення. Помилка репрезентативності дослідження з довірчою імовірністю 0,95: не більше 3.1%. Терміни проведення: 6-7 лютого 2023.
Онлайн опитування методом CAWI (Computer Assisted Web Interviewing) здійснено на основі випадкової вибірки мобільних телефонних номерів, на платформі Rating Online. Вибіркова сукупність: 600 респондентів. Помилка репрезентативності: не більше 4%. Терміни проведення: 10-13 лютого 2023.
Фокус-групове дослідження з проведенням трьох онлайн фокус-групових дискусій з респондентами з 23 міст і містечок України.
Аудиторія соціологічного опитування - населення України віком від 18 років і старші в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок. Результати зважені з використанням актуальних даних Державної служби статистики України.
Як повідомляв Укрінформ, за результатами згаданого дослідження групи «Рейтинг», за рік війни довіра українців до ЗСУ зросла з 65 до 97%, до Президента – з 36 до 90%.