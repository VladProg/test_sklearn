Очільник МКІП Олександр Ткаченко зазначив, що на порталі "Поезія вільних" вже зібрано 25 тисяч віршів, а також закликав українців ділитися творами про війну.

Про це міністр культури та інформаційної політики написав у Телеграмі, передає Укрінформ.
"25 тисяч особистих історій у віршах – це історії людей про те, як вони переживають агресивну війну росії проти України. Це відверті сповіді людей різного віку та професій різними мовами. Діти, військові, волонтери, літні люди та молоді - всі ті, в домівки до кого прийшла війна", - йдеться в дописі.
Водночас Ткаченко закликав українців ділитися власною творчістю на порталі, "адже мистецтво лікує, втамовує біль і смуток".
"Війна залишить у нашій пам’яті найсильніші почуття та події. Творчі прояви воєнного часу стануть промовистим свідченням пережитого нами", - підкреслив він.

Як повідомляв Укрінформ, МКІП, Держагентство з питань мистецтв та волонтери у березні створили нацпортал "Поезія вільних", де кожен може поділитися своїми творами, які навіяла війна.