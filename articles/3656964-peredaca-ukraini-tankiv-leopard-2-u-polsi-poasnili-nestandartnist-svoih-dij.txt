Польща має намір у перспективі “кількох днів” розпочати підготовку українських танкістів до експлуатації танків Leopard 2, фактично ще до прийняття усіх рішень про передачу танків цього типу Києву.

Про це в ефірі телеканалу TVN24 заявив голова Бюро міжнародної політики у канцелярії президента Польщі Марцін Пшидач, передає Укрінформ.
Президентський міністр зазначив, що нестандартними діями Польщі може бути підготовка українських військовослужбовців ще до початку ухвалення рішень про передачу танків Leopard 2 Україні.
“Це відбуватиметься найближчим часом. На польських танках, а також танках інших наших партнерів, навчатимуться українські офіцери та сержанти, адже немає часу чекати”, - підкреслив Пшидач.
Він висловив думку, що навчання українських танкістів розпочнеться вже незабаром.
“Я припускаю, що це буде в перспективі днів, а не місяців”,- наголосив Пшидач, додаючи, що треба готуватися до чергового наступу росії, який уже близько.
За його словами, самою сміливістю українці не переможуть ворога, їм потрібне сучасне озброєння, і його Україні потрібно надати.
Як повідомляв Укрінформ, нещодавно польські політики заявили про готовність до “нестандартних дій”, якщо Берлін блокуватиме передачу Києву танків Leopard 2. Серед таких нестандартних дій називалася також передача Leopard 2 Україні навіть без згоди Німеччини як країни-виробника цього танку.
З 24 лютого росія веде повномасштабну війну проти України.
Країни Заходу намагаються створити міжнародну коаліцію щодо передачі Україні танків Leopard 2. Наразі свої застереження щодо цього висловлює Німеччина. Глава польського уряду Матеуш Моравецький заявив, що у разі відмови Берліна приєднатися то такої коаліції, створюватиметься “менша коаліція” країн, які готові передавати частину своєї сучасної техніки Україні.