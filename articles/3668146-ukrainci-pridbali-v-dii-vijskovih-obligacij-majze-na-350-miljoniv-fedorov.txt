Українці вже придбали понад 350 тис. військових облігацій через застосунок «Дія» та забезпечили надходження до держбюджету майже 350 млн грн.

Про це повідомив віцепрем'єр-міністр – міністр з питань цифрової трансформації Михайло Федоров у Телеграмі, передає Укрінформ.
«У Дії придбали вже понад 350 тисяч військових облігацій. Це – потужна підтримка в майже 350 млн гривень для державного бюджету. А отже, інвестиція в нашу перемогу», - зазначив він.
Федоров уточнив, що кожна гривня з облігації йде на заробітну плату військовим, лікарям, вчителям та зміцнення економіки країни.

Як повідомлялось, 3 жовтня в застосунку «Дія» з'явилась нова послуга – купівля військових облігацій. Це цінні папери, що їх випускає держава під час російського вторгнення.
Вартість однієї ОВДП стартує від 900 грн. Вони різняться за: датами виплат – на строк до 1,5 року; відсотками доходу – від 11% до 16% річних; назвами на честь тимчасово окупованих міст та територій: Херсон, Мелітополь, Маріуполь, Крим тощо.