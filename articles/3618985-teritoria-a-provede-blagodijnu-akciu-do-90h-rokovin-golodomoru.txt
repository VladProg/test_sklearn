У суботу, 26 листопада, в приміщенні «Хлібні» Національного заповідника «Софія Київська» мистецька агенція «Територія А» проведе благодійно-просвітницьку акцію «Свічка пам‘яті. Хліб пам‘яті» до Дня пам‘яті жертв Голодомору.

Про це Укрінформу повідомила ініціаторка акції, українська співачка, мисткиня та волонтерка Анжеліка Рудницька.

«Це акція нашого болю, який ховається глибоко у пам’яті і багатьом не дає подолати страх. Свічка нашої любові до ближнього, бо згадуючи про безневинно убитих – ми думаємо про живих. Це свічка нашої віри, яку ніхто і ніколи не зможе загасити», - сказала Рудницька.
У програмі заходу - богослужіння, замішування тіста і випікання хліба за старовинним рецептом, читання народних псалмів, поезії, виставка живопису «Я пам‘ятаю», свідчення очевидців. Усі кошти, зібрані у цей вечір, будуть передані хоспісу для літніх людей.
В акції «Свічка пам’яті. Хліб пам’яті» візьмуть участь: народні артисти України Оксана Білозір, Лариса Руснак, Анатолій Матвійчук, актриса Наталя Васько, заслужена діячка мистецтв України Катя Степанкова, фольклористка, солістка гурту «GG ГуляйГород» Ірина Барамба, гурт «Стодивниця», поети Тетяна Власова та Павло Коробчук, художник Олександр Мельник.
Співорганізатором акції виступив фонд «Світлий» (Світлана Легка). Партнери: ГО «Ми тут», Фонд відродження культурного середовища Києва, проєкт «Українська містерія», Центр фольклору та етнографії Інституту філології КНУ ім. Тараса Шевченка.
«Це потрібно не лише невинно загиблим і не лише заради екології нашої пам'яті, це потрібно для нашої сили, для самоусвідомлення, для хай запізнілої, але справедливості. Ще це потрібно їм - хоспісу для літніх людей, які залишилися без транспорту на зиму... Усі кошти, зібрані нами у цей вечір, ми передамо їм. Вдячна кожному, хто нас підтримує. У такі дні ми повинні бути разом», - наголосила Рудницька.
Квитки на акцію «Свічка пам‘яті. Хліб пам‘яті-2022. До Дня пам‘яті жертв Голодомору» можна придбати за посиланням: https://bit.ly/3hVp6BM
Як повідомлялося, щороку в четверту суботу листопада в Україні та світі вшановують пам'ять жертв голодоморів.