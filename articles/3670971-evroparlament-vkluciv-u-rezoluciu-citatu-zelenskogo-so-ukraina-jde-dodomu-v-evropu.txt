Європарламент в ухваленій резолюції з приводу річниці військової агресії рф проти України включив у текст документа цитату з виступу Президента Володимира Зеленського під час спецсесії ЄП 9 лютого.

Як повідомляє кореспондент Укрінформу, текст резолюції був прийнятий за поданням п’яти ключових політичних груп Європейського парламенту.
«Європейський парламент… вітає та повністю приймає заяву Президента Зеленського з його звернення до Європейського Парламенту про те, що «це наша Європа. Це наші правила. Це наш спосіб життя. І для України - це шлях додому»; підтверджує свої зобов’язання щодо членства України в Європейському Союзі; підтверджує заклик до інноваційної, послідовної та гнучкої взаємодії між триваючою роботою з імплементації чинної Угоди про асоціацію та процесом переговорів щодо входження до ЄС, що дозволить Україні поступово інтегруватися до Єдиного ринку ЄС. Тож громадяни України зможуть скористатися перевагами входження (до ЄС – ред.) вже у процесі, а не лише після його завершення», - зазначається у тексті резолюції.
Депутати зауважили, що російська агресивна війна призвела до фундаментальних змін геополітичної ситуації в Європі, і це вимагає від ЄС сильних, мужніх та широких політичних, безпекових та фінансових рішень.
У цьому контексті Європейський Парламент підтримав рішення Європейської Ради надати Україні статус країни-кандидата:
«Європарламент… закликає Україну, Європейську Комісію та Раду ЄС працювати для того, щоб розпочати переговори про входження вже цього року; вірить, що членство України в ЄС представляє собою геополітичну інвестицію в об’єднану та потужну Європу, і що це вимагає демонстрації лідерства, рішучості та бачення», - йдеться в документі.
Європейські політики наголосили, що входження України до ЄС має відбутися відповідно до Статті 49 Угоди Європейського Союзу, на основі поваги до відповідних процедур та умов, після виконання необхідних критеріїв, зокрема, так званих Копенгагенських критеріїв щодо членства в Європейському Союзі. Процес наближення України до членства, зазначається в документі, базуватиметься виключно на заслугах, що вимагає адаптацію та імплементацію необхідних реформ, зокрема, у сферах демократії, верховенства права, дотримання прав людини, ринкової економіки та у виконанні законодавства ЄС.
Євродепутати закликали уряд України продовжувати зміцнювати систему місцевого самоврядування та зауважили, що реформи у цій сфері мали суттєвий внутрішній та міжнародний ефект. Вони висловили переконання, що успіх реформи децентралізації стане основою для подальших досягнень у загальній архітектурі процесу відбудови та відновлення України.
Як повідомлялося, Україна подала заявку на набуття членства в ЄС вже за кілька днів після початку російського вторгнення, 28 лютого 2022 року.
Європейська Рада на підставі позитивної оцінки з боку Європейської Комісії 23 червня 2022 року надала Україні європейську перспективу та статус країни-кандидата на входження до ЄС.
Європейський парламент сьогодні більшістю голосів ухвалив резолюцію «Один рік російського вторгнення та агресивної війни проти України». За цей документ, який висловлює солідарність з Україною, засуджує дії російського агресора та пропонує притягнути до відповідальності вище керівництво росії та її союзників, виловилися 444 депутати Європарламенту, «проти» проголосували 26, ще 37 – утрималися.