Американська компанія Zoom почала відключати від відеосервісу російських клієнтів, зокрема виші.

Як передає Укрінформ, про це повідомляє газета "Ведомости" з посиланням на три російські джерела в галузі.
За словами співрозмовника видання, до його компанії у сфері відеоконференцзв'язку звернувся "великий виш", якому відключили Zoom, попри оплату користування сервісом до листопада. За інформацією газети, це може бути казанська філія російського державного університету правосуддя. Інше джерело стверджує, що Zoom відмовився обслуговувати ще два російські університети.
Раніше, у квітні 2021 року, роскомнагляд порадив росіянам переходити на використання вітчизняного програмного забезпечення.
На початку жовтня цього року російська інформаційно-аналітична агенція TelecomDaily повідомляла, що 77% росіян для відеоконференцзв'язку використовують американський сервіс Zoom.
Як повідомлялося, 24 лютого росія розпочала новий етап війни проти України – повномасштабне вторгнення. Західні компанії йдуть із російського ринку. Демократичні країни світу чинять тиск на рф й одночасно всебічно допомагають Україні.
Фото: Cadu Rolim / Keystone Press Agency / Global Look Press