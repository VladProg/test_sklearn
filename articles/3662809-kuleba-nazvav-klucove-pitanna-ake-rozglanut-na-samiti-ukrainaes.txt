Ключовим питанням порядку денного саміту Україна-ЄС має стати перспектива якнайшвидшого початку переговорного процесу про вступ України до Євросоюзу після виконання всіх рекомендацій Єврокомісії.


Про це заявив міністр закордонних справ Дмитро Кулеба на онлайн-брифінгу у вівторок, повідомляє кореспондент Укрінформу.
Глава української дипломатії зазначив, що на саміті Україна-ЄС українська сторона готується представити результати виконання всіх семи рекомендацій Єврокомісії та очікує позитивної оцінки наших зусиль з боку ЄС.

Відео: МЗС України
«Ключовим питанням порядку денного має стати перспектива якнайшвидшого початку переговорного процесу про вступ до Євросоюзу після того, як Україна виконає всі рекомендації Єврокомісії та отримає позитивну оцінку», - сказав Кулеба.
Він додав, що Україна розраховує на значний прогрес у наближенні до внутрішнього ринку Євросоюзу та взаємодії в енергетичній сфері.
За словами глави МЗС, в центрі дискусії на саміті будуть також нові санкції ЄС, зокрема щодо індустрії ракет і безпілотників та атомної індустрії. Окремими темами стануть безпекова ситуація, втілення Формули миру Президента Зеленського, притягнення росії до відповідальності за її злочини та післявоєнна відбудова.
Кулеба поінформував, що під час саміту планується підписання низки галузевих документів, які перебувають на розгляді сторін, а також спільна заява за його підсумками.
«МЗС і Офіс Президента активно працюють над фіналізацією спільної заяви, щоб вона була максимально сильною і максимально відповідала інтересам України», - запевнив міністр.
Як повідомлялося, саміт Україна-ЄС відбудеться 3 лютого у Києві.
Фото: МЗС