Австралія провела парламентську демонстрацію солідарності з Україною напередодні річниці вторгнення росії.

Як передає Укрінформ, про це у Твіттері повідомив прем’єр-міністр країни Ентоні Албаніз.

«Слава Україні. Австралія поруч з Україною. Сьогодні наш парламент перервав роботу, щоб поміркувати та висловити солідарність з народом України, який мужньо захищає свою країну від вторгнення росії», - написав він.


Slava Ukraini Australia stands with Ukraine. Today our Parliament paused to reflect and to stand in solidarity with the people of Ukraine who are bravely defending their country against Russia's brutal and illegal invasion. pic.twitter.com/cpmIsUZ8km
— Anthony Albanese (@AlboMP) February 16, 2023

The Canberra Times зазначає, що посол України в Австралії Василь Мирошниченко відвідав парламент для спільного фото: депутати в залі утворили фігуру у вигляді тризуба.
З моменту вторгнення рф в Україну Австралія надала близько 655 мільйонів австралійських доларів на підтримку нашої країни, включаючи 475 мільйонів доларів військової допомоги. Це, зокрема, 90 броньованих машин Bushmaster, які перевозять війська.


До 70 австралійських солдатів також приєдналися до країн-партнерів у Сполученому Королівстві, щоб навчати українських військових тактиці та навичкам.
Віцепрем'єр-міністр Річард Марлз, який курирує Міноборони, минулого тижня пообіцяв, що Австралія забезпечуватиме Україну військовими поставками стільки, скільки буде потрібно.
Як повідомляв Укрінформ, одразу в кількох містах Австралії до річниці широкомасштабного вторгнення росії в Україну відбудеться низка заходів.
Фото: AAP