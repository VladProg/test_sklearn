Національний банк України випустить до 150-ліття української оперної співачки Соломії Крушельницької монету номіналом 2 гривні, доступну для придбання з 19 жовтня.

Про це повідомляє пресслужба Міністерства культури та інформаційної політики в Телеграмі, передає Укрінформ.
Зазначається, що на аверсі монети розміщено зображення Соломії Крушельницької в сценічному образі Аїди, обабіч від якої стилізовані куліси, прикрашені декоративним орнаментом та малий Державний Герб України.

Фото: Телеграм МКІП
Водночас реверс містить на дзеркальному тлі портрет Крушельницької, праворуч від якого знаходиться стилізоване крило метелика, що символізує один з найвідоміших образів співачки в опері "Мадам Баттерфляй".
Соломія Крушельницька - українська оперна співачка й педагогиня, яка народилася в нинішній Тернопільській області. За життя була визнана найвидатнішою співачкою світу. Також вона - володарка численних нагород й відзнак, зокрема, звання "Вагнерівська примадонна" XX століття. Повідомлялося, що на день народження Крушельницької 23 вересня на сцені Львівської національної опери відбувся Гранд-концерт на її честь.