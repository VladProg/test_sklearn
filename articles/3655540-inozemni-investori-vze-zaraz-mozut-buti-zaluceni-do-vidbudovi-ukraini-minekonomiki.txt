Іноземні інвестори вже зараз, не чекаючи закінчення війни, можуть бути залученими до інвестування та відбудови України.

Як передає Укрінформ з посиланням на Міністерство економіки України, на цьому під час виступу на Всесвітньому економічному форумі в Давосі наголосив заступник міністра економіки Олександр Грибан.
«Ми заохочуємо іноземних інвесторів розглядати Україну як платформу розвитку бізнесу і, не втрачаючи час, вже зараз бути залученими до інвестування та процесу відбудови країни. Для цього була створена ініціатива із залучення інвестицій Advantage Ukraine та інвестиційне меню можливостей з потенціалом понад $400 млрд», - сказав Грибан.
Наголошується, що лише за перші кілька місяців роботи Advantage Ukraine до інвестиційної платформи надійшло більш як 500 запитів щодо можливостей інвестування в Україні, а також пропозицій проєктів та торговельної співпраці. Чималий інтерес потенційних інвесторів з США, Великої Британії, Німеччини, Данії, Бельгії викликали проєкти в агросекторі, транспортній інфраструктурі, оборонній промисловості, секторі інновацій та технологій.
Нині команда Advantage Ukraine, що складається з професійних інвестбанкірів, спеціалістів інвестфондів та “Великої четвірки” і працює за підтримки Програми USAID «Конкурентоспроможна економіка України», опрацьовує понад 50 проєктів на суму $8,69 млрд. Серед найбільш поширених напрямків консультування питання інвестиційних стимулів, страхування воєнних ризиків та залучення боргового капіталу.
За словами Грибана, для страхування інвестицій від воєнних ризиків Україна співпрацює, зокрема, з агентством Світового банку MIGA та американською агенцією DFC. Так, у межах пілотного проекту MIGA вже має три кейси, за якими зробила компаніям пропозицію щодо страхування.
Як повідомлялося, ініціативу із залучення інвестицій Advantage Ukraine було презентовано 6 вересня. На платформі зібрано інвестиційні проєкти та можливості у 10 галузях економіки із загальним потенціалом на суму понад $400 млрд.
Фото: Мінекономіки