Президент Єврокомісії Урсула фон дер Ляєн із членами Колегії Єврокомісії сьогодні вранці прибула до Києва для проведення переговорів з урядом України.

Як повідомляє Укрінформ, про це Урсула фон дер Ляєн написала у Tвіттері.
«Добре знову повернутися в Київ, це четвертий раз з початку російського вторгнення. Цього разу прибула з моєю командою єврокомісарів. Ми тут разом, щоб продемонструвати: ЄС стоїть поряд з Україною, твердо, як завжди. Маємо намір надалі поглибити нашу підтримку та наше співробітництво», - написала президент Єврокомісії.

Як повідомлялося, сьогодні в Києві відбудеться зустріч членів Колегії Європейської Комісії на чолі з президентом цієї Євроінституції Урсулою фон дер Ляєн з урядом України. Темами для обговорення будуть підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.
До слова, завтра в Україні відбудеться 24-й саміт ЄС-Україна.
Фото в тексті: Тwitter/Ursula von der Leyen