Речник Держспецзв'язку Володимир Кондрашов закликав українців наразі дуже економно користуватися мобільним зв'язком та інтернетом, оскільки після масованих ракетних атак відповідне обладнання працює на межі можливостей.

Про це він повідомив під час брифінгу в Military Media Center, передає кореспондент Укрінформу.
"Ми просимо користуватись наразі мобільним зв'язком та інтернетом дуже економно, в умовах ракетних атак і перебоїв з електроживленням мережі працюють на межі своїх потужностей, і темпи їх відновлення будуть набагато нижчими, ніж були до російського повномасштабного вторгнення", - сказав Кондрашов.
Щодо ситуації з доступом до інтернету, то, станом на дев'яту ранку 24 листопада, в Україні вже працювали понад 50% мереж фіксованого широкосмугового доступу до інтернету, зауважив речник Держспецзв'язку.

"При повному відключенні світла на тривалий період, якщо мобільний зв'язок відсутній взагалі , рекомендуємо скористатися фіксованим зв'язком, оскільки там набагато вищий шанс, що він працюватиме. Якщо вдома немає звичайного стаціонарного телефону, заздалегідь дізнайтеся, де знайти найближчий", - зазначив Кондрашов.

Відновлення та підтримання стабільності мереж залежить від багатьох факторів, зокрема безпекової ситуації, ситуації з електропостачанням, станом мереж та обладнання, розповів речник Держспецзв'язку.
"Просимо громадян із розумінням ставитися до труднощів у роботі мереж. Вже сьогодні завдяки спільній роботі низки державних органів, інституцій, служб, мобільних операторів, операторів електронних комунікацій, наших міжнародних партнерів вдалося значно збільшити кількість базових станцій мобільного зв'язку, в тому числі на щойно звільнених від російських загарбників територіях", - звернувся Кондрашов.
Крім того, фахівець поінформував, що триває процес забезпечення операторів електронних комунікацій альтернативними джерелами живлення, і він вже налагоджений як самими компаніями, так і завдяки міжнародній допомозі та підтримці.


"Завдяки міжнародним партнерам отримуємо необхідне телекомунікаційне обладнання, яке дозволяє забезпечувати не лише зв'язком населення у випадку довготривалих відключень електроенергії, але й оперативно відновлювати зв'язок на щойно деокупованих територіях України", - наголосив він.
Як повідомлялося, в Україні, станом на ранок 24 листопада, працює лише 44% базових станцій мобільних операторів
Ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти електропередачі.