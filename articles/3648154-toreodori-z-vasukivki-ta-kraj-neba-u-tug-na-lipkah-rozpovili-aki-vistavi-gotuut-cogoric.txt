Столичний Театр юного глядача на Липках планує поставити у 2023 році вистави «Ревізор»,«Тореодори з Васюківки», «Край неба» та «Коли звірі ще говорили».

Про це повідомив директор-художній керівник ТЮГу Слава Жила під час перших у цьому році зборів колективу театру, передає кореспондент Укрінформу.
«Зараз продовжуються репетиції «Ревізора» за Миколою Гоголем, Руслан Гофуров розпочинає роботу над виставою «Край неба» за творами Василя Симоненка, Крістіна Авакян буде ставити бестселер «Тореодори з Васюківки» за Всеволодом Нестайком. Також на сцені ТЮГу буде Іван Франко, відома столична режисерка Катерина Чепура вже розпочала "застільний" період вистави «Коли звірі ще говорили», - сказав він.
Жила також підбив підсумки роботи минулого року: сім прем’єр, благодійні покази в лікарні “Охматдит” і в селищі Бородянка. Також у грудні стартував новий проєкт — Театротерапія, який покликаний знайомити з театром дітей із особливими освітніми потребами.
«Та найголовніше, що 7 жовтня 2024 року нашому театру виповнюється 100 років, і це серйозний вік і серйозна подія для колективу, тож підготовку для відзначення ювілею необхідно розпочинати вже зараз», - зазначив Жила та ініціював створення творчої ради проєкту.
Як повідомлялося, 19 грудня Київський академічний театр юного глядача на Липках 19 грудня провів перший творчий захід для дітей із особливими освітніми потребами у рамках свого нового проєкту «Театротерапія».