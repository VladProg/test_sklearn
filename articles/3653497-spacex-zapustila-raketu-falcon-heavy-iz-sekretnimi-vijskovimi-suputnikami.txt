Важка ракета Falcon Heavy американської компанії SpaceX запустила на орбіту місію із секретними супутниками USSF-67 для Космічних сил США.

Про це повідомляє SpaceX у Твіттері, передає Укрінформ.

Запуск здійснено зі стартового комплексу 39А авіабази на мисі Канаверал у Флориді у понеділок о 00:56 за Києвом.

Також компанія показала, як відбувається посадка прискорювача.


Drone shot of Falcon Heavy's side boosters landing at LZ-1 and LZ-2 pic.twitter.com/JfYRWDIi1j
— SpaceX (@SpaceX) January 16, 2023

Основний корисний вантаж місії – супутник Continuous Broadcast Augmenting SATCOM 2 (CBAS-2), який відправився на геостаціонарну орбіту приблизно у 35 700 кілометрах над Землею. Разом з ним ракета вивела космічний апарат Long Duration Propulsive ESPA (LDPE)-3A, який може транспортувати до шести невеликих супутників.

Запуск місії USSF-67 стане п’ятим за рахунком для Falcon Heavy, яка здійснила перший політ у лютому 2018 року, коли в космос було відправлено Tesla Roadster власника SpaceX Ілона Маска з одягненим у скафандр манекеном Starman на водійському сидінні.
Востаннє Falcon Heavy виконувала політ у космос у листопаді 2022 року з місією USSF-44 для Космічних сил США, яка так само як і USSF-67 була секретною.
Falcon Heavy складається з трьох модифікованих перших ступенів розробленої SpaceX ракети-носія Falcon 9, скріплених разом. Центральний прискорювач увінчаний верхнім ступенем, що несе корисне навантаження.
Фото: SpaceX