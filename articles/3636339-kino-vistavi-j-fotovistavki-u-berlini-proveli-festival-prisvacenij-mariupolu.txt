У Берліні відбувся культурний фестиваль "Маріуполь - місто надії" за участю українських митців.

Про це повідомила у Телеграмі Маріупольська міська рада, передає Укрінформ.
«Протягом чотирьох днів українські митці, більшість яких маріупольці, демонстрували результати своєї спільної праці, аби достукатися до європейської аудиторії - показати трагічну долю міста Марії як символа українського опору агресії рф та порушити питання про його майбутнє», - йдеться у повідомленні.

На фестивалі були представлені театральні вистави, короткометражні стрічки, фотовиставки, аудіовізуальні інсталяції.
Відкрила захід анімаційна робота "Маріуполь. 1000 ночей" ілюстратора Софії Мельник та куратора фестивалю "ГОГОЛЬFEST" Андрія Палатного, яка розповідає про руйнування міста російською армією.
З різних куточків світу приїхали актори маріупольського народного театру "Театроманія", які показали виставу "Тіні забутих предків".
Заходи проходили в артпросторі "Готель Континенталь", який має таку саму назву, як і зруйнований окупантами центр сучасного мистецтва у Маріуполі.
Як повідомлялося, агресія росії спричинила в Маріуполі одну з найбільших гуманітарних катастроф. Місто майже на 90% зруйноване внаслідок ворожих обстрілів, не має нормального постачання електрики, води, газу. Нині у ньому залишаються понад 100 тис. жителів.
Фото: Петро Андрющенко, Телеграм