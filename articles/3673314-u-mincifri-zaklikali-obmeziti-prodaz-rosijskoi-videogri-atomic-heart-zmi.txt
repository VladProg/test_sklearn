Міністерство цифрової трансформації надішле запити до компаній Microsoft, Sonу та Valve з проханням обмежити продаж цифрових версій російської відеогри Atomic Heart про пригоди співробітника радянських спецслужб.


Про це передає Укрінформ із посиланням на Громадське.
Заступник міністра цифрової трансформації Олександр Борняков закликав заборонити продаж гри для користувачів з України та обмежити її розповсюдження в інших країнах.
«Ми закликаємо обмежити розповсюдження цієї гри в інших країнах через її токсичність, потенційний збір інформації даних користувачів і можливість передачі їх третім особам у росії, а також потенційне використання грошей, залучених з купівель гри, на ведення війни проти України», — пояснив заступник міністра.
Він додав, що за даними ЗМІ, розробка гри відбувалася на гроші, які мають походження з російських підприємств і банків, що потрапили під санкції, і є системно важливими для російського уряду.
«Хочемо наголосити також для західної аудиторії, що розробники гри не вийшли з публічною заявою про засудження путінського режиму та кривавої війни, яку росія розв’язала проти України», — наголосив Борняков.
Нагадаємо: 21 лютого 2023 року російська студія Mundfish випустила гру в жанрі пригодницького бойовика — Atomic Heart, події якої розгортаються в альтернативній реальності Радянського Союзу між 1930-ми та 1960-ми роками. У цьому світі вже винайдений інтернет, штучний інтелект, голограми та роботи. Головний герой — психічно неврівноважений спецагент кдб, якого уряд відправив розслідувати інцидент на виробничому підприємстві.
За інформацією видання AIN.ua, розробники можуть збирати дані користувачів і та надавати їх російським держорганам, зокрема, ФСБ.
Хоча сама студія Mundfish юридично "розташовується" на Кіпрі, більшість її працівників — росіяни, вона має два офіси у москві та ще один - у пітері.