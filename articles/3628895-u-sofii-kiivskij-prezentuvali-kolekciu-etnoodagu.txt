Дизайнерка та дослідниця фольклору Анна Заклецька презентувала колекцію одягу від бренду STRIY.

Про подію, що відбулася у Хлібні Національного заповідника "Софія Київська", повідомляє кореспондент Укрінформу.
"Це теплий етнічний одяг. Це ті сукні, які ви можете одягнути навіть у -20 і знати, що вони дуже теплі, легенькі й, сподіваюся, красиві", - зазначила Заклецька.
За її словами, натхненням для колекції стала українська міфологія, до якої мисткиня долучилася, вивчаючи власне генеалогічне дерево. Ці знання вилилися в супровідну до колекції книжку - лукбук "Український всесвіт. Точна наука світотворення", де за гештегом "відбабусі" можна знайти оповідки від родички дизайнерки про дохристиянську концепцію українських традицій, включно зі значенням оберегів, візерунків та вбранням.

"Аби моїм дітям ніхто не перебрехав про те, хто вони, звідки, яке їхнє коріння та мова, я почала вивчати генеалогічне дерево. Я розпитала у бабусі Гані про її предків, однак виявилося, що лише до мінус першого покоління є інформація, а надалі вона обривається. Саме тоді я вирішила записувати все, що почула від бабусі та що спостерігаю у житті. І дай Боже мені стати тим предком, посилаючись на якого, нащадки відстоюватимуть свою мову", - сказала вона.
Зазначається, що це перша дизайнерська лінія теплого одягу Заклецької, до якої увійшли 13 образів, виготовлених із мериносової вовни, включно з довгими в'язаними сукнями, брючними костюмами та спідницями. Авторка вбрання наголошує, що цей одяг є цілющим.






У Софії Київській презентували колекцію етноодягу / Фото: Євген Котенко. Укрінформ




























“Ціль, цілий, цілісний, цілющий — усе це слова, об’єднані спільним коренем та передбачають наповненість, однорідність і відсутність прогалин. Кожні звук, колір, форма мають свою частоту коливання. Своя сорочка ближча до тіла: наші рідні звуки та візерунки резонують з частотою кожного з нас – тим самим роблячи нас цілісними, міцними, захищеними”, – пояснила Заклецька.
Перформанс, який зрежисувала сама дизайнерка, було втілено за мотивами міфу про створення світу. На подіум під сопілку Олександра Жижченка та бандуру учасника гурту ONUKA Євгена Йовенка вийшли артисти з родинного вокально-хореографічного ансамблю "Зернятко" під керівництвом Раїси Заклецької, мами модельєрки.
Водночас захід супроводжував аукціон, гроші з якого спрямували на благодійність за допомогою фонду "Світлий".