В Івано-Франківському національному академічному драматичному театрі ім. Івана Франка після відкриття гілки у Львові Lviv Branch постало питання про збільшення колективу. Найбільша потреба - розширення театральних цехів.

Про це кореспонденту Укрінформу розповів гендиректор – художній керівник театру, народний артист України, Шевченківський лауреат Ростислав Держипільський, відповідаючи на запитання про ймовірне розширення репертуару театру та збільшення акторського складу після відкриття гілки Lviv Branch.


«Питання збільшення репертуару – ні, не стоїть. Ми працюємо і випускаємо прем’єри. Думаю, в майбутньому ми спробуємо анонсувати прем’єру в нас і паралельно робити це у Львові. Нині постає питання щодо збільшення колективу, і не лише акторського. Скажу чесно, є питання обслуговуючого персоналу і цехів – звукорежисерів, освітлювачів, монтувальників, адміністраторів. Ось це питання постає для нас чи не найбільше», - розповів Держипільський.


За його словами, ідея відкрити гілку у Львові виникла на прохання тамтешніх глядачів, які завжди приймали Франківський драмтеатр тепло і з вдячністю. Після 24 лютого зустрічі стали особливими, адже приїжджати до Івано-Франківська через комендантську годину та відключення світла ставало дедалі важче. Про це шанувальники часто казали під час гастрольних турів.


«Ми почали думати, метикувати і вирішили ризикнути - створили Lviv Branch - гілку Франківського драмтеатру у Львові. Це був виклик, такого ще не робив ніхто, принаймні я не знаю, щоб театр грав паралельно», - зазначив художній керівник. За його словами, від початку січня, коли цю ідею почали втілювати в життя, актори Франківського драмтеатру зіграли у Львові вже чотири вистави - у будівлі колишнього заводу, де нині працює сучасний мистецький простір FESTrepubliс.


«Ми ще 30 січня зіграємо у FESTrepubliс виставу «Фелікс Австрія», а 31-го на сцені Львівської опери покажемо «У джазі тільки дівчата». Вже є репертуар, продаються квитки на лютий, тепер складаємо його на березень. Для мене це складний квест, я в жодному разі не хочу, щоб це вплинуло на якість, творчість і кількість вистав, бо паралельно ми ще випускаємо прем’єри, але пробуємо все міксувати, щоб грати у Львові», - розповів Держипільський.
Він висловив переконання, що культурний фронт в Україні нині є надзвичайно важливим, і Франківський драмтеатр має що показати на найкращих сценах, тож готовий заради зустрічі з глядачами експериментувати, не шкодуючи ні часу, ні сил.


«У порівнянні з тим, що наші хлопці та дівчата переживають на фронті, це найменше, що ми можемо зробити для них, для України і нашої спільної перемоги», - наголосив художній керівник.


На запитання, що нині більше обирає театральний глядач, він відповів, що перевагу віддають комедіям, бо театр у скрутний час стає своєрідною арттерапією. Втім, є й такі шанувальники, які йдуть у театр поплакати і викинути з себе темні моменти життя.


Як повідомлялося, на початку цього року Франківський драмтеатр у Львові відкрив філію - Lviv Branch.