Французька мережа супермаркетів "Ашан" заперечує, що під час війни постачала товари для російських військовослужбовців на територіях окупованих областей України.

Про це йдеться в звіті на сайті Auchan Retail, передає Укрінформ
"Auchan Retail категорично заперечує заяви, зроблені в цьому звіті-розслідуванні, і їх інтерпретацію. Auchan Retail дуже здивована цими звинуваченнями, які жодним чином не підтверджуються реальністю внутрішнього розслідування", - наголосили у компанії.
У мережі підкреслили, що їхні російські магазини не надають ніякої допомоги нікому, крім цивільного населення, а також не причетні до будь-яких зборів для російської армії.
Там запевняють, що у березні 2022 року мерія Санкт-Петербурга зробила замовлення на збір допомоги для населення. Стверджується, що в переліку продуктів не було нічого, що могло б свідчити про те, що їх призначають для військових.
Спростовують і той факт, що на її території розташовувалися пункти збору "гуманітарної допомоги для Донбасу".
Як повідомлялося, спільне розслідування The Insider, Le Monde і Bellingcat встановило, що від початку повномасштабного вторгнення російський філіал французького «Ашану» постачав товари військовим рф на захоплених територіях України під виглядом «гуманітарної допомоги» цивільному населенню.
Ідеться про товари як з «ашанівських» складів, так і зібрані на території магазинів мережі в різних регіонах росії. Також встановлено, що російський «Ашан» допомагав військкоматам набирати мобілізованих з-поміж своїх співробітників.