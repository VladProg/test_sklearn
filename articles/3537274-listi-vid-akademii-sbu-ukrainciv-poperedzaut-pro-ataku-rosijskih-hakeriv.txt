Хакери з рф атакують через електронні листи, які надходять на приватні адреси e-mail, зокрема, начебто від Національної академії Служби безпеки України.

Про це повідомляє Державна служба спеціального зв’язку та захисту інформації, передає Укрінформ.
"Урядова команда реагування на комп'ютерні надзвичайні події України CERT-UA, яка діє при Держспецзв’язку, повідомляє про масове розповсюдження небезпечних електронних листів із темами «Інформаційний бюлетень» та «Бойове розпорядження». Вони надходять на приватні адреси e-mail, зокрема, начебто від Національної академії Служби безпеки України", - йдеться у повідомленні.
За даними кіберфахівців, відкриття додатків, які містяться у листах, призведе до запуску на комп’ютері шкідливої програми GammaLoad.PS1_v2.
Атаку пов’язують із групою UAC-0010 (Armageddon). Це хакерське угруповання фсб рф – одне з тих, які від початку повномасштабного воєнного вторгнення росії активно атакують критичну інформаційну інфраструктуру України.
У Держспецзв'язку зазначають, що кіберзловмисники зазвичай використовують болючі для українців теми. Наприклад, у травні під час аналогічної атаки члени Armageddon спекулювали на темі окупованого Херсона.
Як повідомляв Укрінформ, від початку повномасштабної війни російська федерація здійснила проти України 796 кібератак, що втричі більше, ніж за аналогічний період минулого року.