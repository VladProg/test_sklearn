Сполучені Штати категорично відкидають будь-які твердження, що поставки допомоги Україні для її самозахисту від російської агресії начебто перешкоджають припиненню війни.


З такою заявою виступив у середу під час засідання Радбезу ООН заступник постійного представника США при Організації посол Ричард Міллс, передає власний кореспондент Укрінформу.
«Ми однозначно відкидаємо уявлення про те, що самооборона України є перешкодою для припинення цієї війни. Ніхто не хоче миру в Україні більше, ніж самі українці. Йдеться про порушення суверенітету й територіальної цілісності України, а не росії», - заявив представник США.
Він зауважив, що кремль і його «рупори» вдаються до термінології про «мирне врегулювання» та «мирні переговори». Однак росія не робить жодних кроків, які забезпечили б цей процес, зокрема щодо виведення своїх сил з України.
«росія знову й знову намагається використати Раду безпеки, щоби відвернути увагу міжнародної спільноти від власної збройної агресії проти країни-члена ООН», - наголосив американський посол.
Міллс нагадав, що росія ініціювала засідання Радбезу на тлі повідомлень про її підготовку до нового масштабного наступу на Україну.
«Якщо росія хоче говорити про небезпечні поставки зброї в цій Раді, нехай вона буде відвертою про сотні іранських безпілотників, які Тегеран передав рф в порушення резолюції 2231 Ради безпеки», - продовжив представник США.
Він нагадав, що росіяни використовують ці дрони для атак по мирній критично важливій інфраструктурі України в розпал зими.
Міллс також нагадав про переносні ракетні установки, які КНДР поставила російському ПВК «Вагнер» у порушення резолюції Ради безпеки ООН, за яку свого часу голосували самі ж представники рф.
«Всі, хто серйозно ставиться до миру в Україні, мають закликати росію дотримуватися статуту ООН, припинити її безжалісні бомбардування та вивести її сили з території України», - наголосив представник США.
Як повідомляв Укрінформ, у вівторок російська делегація скликала засідання Ради безпеки ООН для обговорення поставок зброї в Україну. Однак більшість країн-членів Радбезу вкотре вказали росії на порушення нею статуту ООН та міжнародного законодавства.