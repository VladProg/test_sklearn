Поліська дудка-викрутка увійшла до національної культурної спадщини України, у двох громадах Сарненського району зберіглася традиція гри на цьому інструменті.

Про це повідомив у Телеграмі начальник Рівненської ОВА Віталій Коваль, передає Укрінформ.
«Поліська дудка-викрутка увійшла до національної культурної спадщини України. Мова йде про традиційний музичний інструмент, в окремих випадках – народну дитячу іграшку, яка була поширена в північних районах Рівненської області», - йдеться у повідомленні.
Зазначається, що до нашого часу традиція гри на дудці-викрутці зберіглася в Миляцькій та Рокитнівській громадах Сарненського району. Найкращий знавець цієї традиції – Гарасим Хомич із с.Переброди.

Виготовлялася дудка-викрутка способом викручування серцевини з основи куска дерева сосни.
Підкреслюється, що традиція гри на інструменті зникає. Саме тому було важливо було внести дудку-викрутку в перелік культурної спадщини України. В ОВА поінформували про плани знайомити та розповідати про неї в школах, коледжах, на фестивалях, проводити майстер-класи тощо.
Як повідомляв Укрінформ, на Рівненщині готували поліські страви, щоб зібрати кошти для військових.
Фото: Віталій Коваль, Telegram