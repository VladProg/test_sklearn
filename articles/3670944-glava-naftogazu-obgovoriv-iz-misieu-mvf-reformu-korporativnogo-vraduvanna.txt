Глава правління НАК «Нафтогаз України» Олексій Чернишов обговорив з представниками місії МВФ в Україні впровадження в компанії реформи корпоративного врядування.

Як передає Укрінформ, про це повідомляє пресслужба Нафтогазу.
«Перш за все, я хотів би подякувати МВФ за постійну підтримку України, зокрема, за початок підготовки до перегляду Моніторингової програми за участю Ради директорів. Ми вважаємо, що це важливий крок до забезпечення макроекономічної стабільності нашої країни та запровадження повноцінної програми Фонду. Наразі Група Нафтогаз робить все можливе, щоб відновити довіру наших міжнародних партнерів та підтвердити свій статус надійного партнера», - зазначив Чернишов.

Він наголосив, що обрання нової наглядової ради - це важливий крок у впроваджені реформи корпоративного врядування.
«Я чудово розумію, що для відновлення довіри та залучення інвестицій необхідно було повернутися до належної практики корпоративного управління, заснованої на принципах ОЕСР. Обрання нової наглядової ради - важливий перший крок у цьому напрямку. Вчора у нас з членами наглядової ради була чергова зустріч. Ми обговорили, де зараз знаходиться Нафтогаз, а також ключові виклики, які нам потрібно подолати», — додав очільник компанії.

Крім того, на зустрічі з місією МВФ ішлося про ситуацію на ринку газу в Україні та питання компенсації різниці в тарифах.
Як повідомлялося, 24 січня уряд обрав наглядову раду Нафтогазу, яка має забезпечити прозорість та контроль за роботою компанії. Головою наглядової ради компанії став Ентоні Маріно.
Фото: Нафтогаз