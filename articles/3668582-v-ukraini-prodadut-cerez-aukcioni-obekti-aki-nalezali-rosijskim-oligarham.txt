Кабінет Міністрів планує запустити відкриті аукціони з продажу конфіскованих російських активів та майна.



Як передає Укрінформ, про це повідомив Прем’єр-міністр Денис Шмигаль під час засідання уряду 10 лютого.
«Ми вже маємо 17 млрд грн, конфіскованих у російських банків. І сьогодні ухвалюємо ще одне рішення у напрямку відновлення. Це постанова про те, яким чином відбуватиметься продаж конфіскованих російських активів та майна. Ми заморозили та конфіскували сотні об’єктів, які належали російському уряду або російським олігархам в Україні. Багато з цих об’єктів зараз фактично простоює. Уряд запустить відкритий та абсолютно прозорий продаж цього майна», - сказав Шмигаль.
Він пояснив, що це означає відкриті аукціони, де український чи іноземний бізнес може придбати у власність конфісковані об’єкти. Всі кошти від цього продажу будуть спрямовані на відновлення України, нашої енергосистеми, житла людей, розмінування і багато інших речей, які повертають надію на краще майбутнє.
«Ми вважаємо правильним і справедливим, що гроші росії будуть тепер працювати на відновлення України. Наостанок додам, що аукціони з продажу будуть проходити за тим самим принципом, як і мала приватизація. Відповідати за них буде Фонд державного майна. Тобто, ми зберігаємо принцип відкритості, прозорості та конкуренції», - наголосив Шмигаль.
Як повідомлялось, у 2022 році за всіма кримінальними провадженнями, відкритими Бюро економічної безпеки, накладено арешт на майно орієнтовною вартістю 46,7 млрд грн, з них 41 млрд грн становлять активи та об’єкти права власності росії та білорусі.
Фото: kmu.gov.ua