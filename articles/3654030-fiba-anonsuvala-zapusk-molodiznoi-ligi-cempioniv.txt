Міжнарожна федерація баскетбольних асоціацій ​​оголосила про запуск нового проєкту для гравців категорії U18 - Молодіжна баскетбольна ліга чемпіонів.

За титул змагатимуться команди десяти клубів з восьми країн, передає Укрінформ.
Прийматиме молодіжну ЛЧ турецький клуб «Тофаш» з Бурси. Окрім нього, у турнірі зіграють команди «Бней-Герцлія» (Ізраїль), «Німбург» (Чехія), «Остенде» (Бельгія), «Хапоель» (Єрусалим, Ізраїль), «Ігокеа» (Боснія), «Тенерифе» (Іспанія), «Людвігсбург» (Німеччина), «Рітас Вільнюс» (Литва) та «Мурсія» (Іспанія).
«Молодіжна баскетбольна ліга чемпіонів - це свіжий і захоплюючий проект. Це також логічний еволюційний крок у наших постійних зусиллях допомогти виховати молодих європейських гравців і забезпечити їм оптимальні умови для того, щоб виступати на високому рівні» , – сказав генеральний директор ліги Патрік Комнінос.
Жеребкування Молодіжної баскетбольної ліги чемпіонів відбудеться у лютому, коли десять команд розіб'ють на дві групи по п'ять у кожній.
Змагання розпочнуться 11 квітня, і після трьох днів групових ігор дві найкращі команди у кожній групі вийдуть до півфіналу. Завершиться турнір 15 квітня великим фіналом і класифікаційними іграми.
Фото: Getty Images.