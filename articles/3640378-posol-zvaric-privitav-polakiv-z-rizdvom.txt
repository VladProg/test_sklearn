Посол України в Польщі Василь Зварич привітав поляків з Різдвом Христовим, дякуючи їм за підтримку України та українців в умовах російської збройної агресії, і побажав їм тепла та миру.

Про це йдеться у відеозверненні Зварича, розміщеному у Фейсбуці, передає Укрінформ.
У своєму зверненні посол зазначив, що цього року Україна та українці святкують Різдво у сумі та скорботі через велику війну, розв’язану росією проти українського народу.
“У багатьох українських родинах замість радості плач і смуток, бо ми переживаємо великі страждання. Найстрашніше в цьому всьому – загибель невинних дітей. Саме на їх честь ми прикрасили нашу ялинку 450 янголятами (кількість загиблих донині українських дітей в результаті російської агресії – ред.). Душі цих невинних дітей, складаючи наше небесне воїнство, захищають Україну від зла”, – сказав Зварич.
Він додав, що вони також захищають і Польщу, яка так багато зробила для українців, допомогла дітям, їхнім матерям і бабусям.
“Ви дали їм відчуття безпеки, ви зміцнили їхню віру в людство, ви дали їм надію на добре майбутнє”, – наголосив український дипломат.
Зварич побажав польському народові з нагоди Різдва тепла, добробуту, сімейного щастя, а насамперед – миру.
До побажань приєдналися діти співробітників посольства.
Як повідомлялося, у Польщі зараз перебувають 1-1,3 млн утікачів від війни в Україні. Польща стала головним логістичним хабом допомоги для України в умовах російської агресії.