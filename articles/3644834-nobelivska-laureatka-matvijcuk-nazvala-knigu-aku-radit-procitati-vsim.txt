Голова організації «Центр громадянських свобод», яка у 2022 році отримала Нобелівську премію миру, Олександра Матвійчук радить усім прочитати трактат Хосе Ортега-і-Гассета «Бунт мас».

Про це вона сказала в інтерв’ю Укрінформу у відповідь на прохання порекомендувати якісь книжки, які обов’язкові для читання людини думаючої.
“Я би порадила прочитати книгу Хосе Ортега-і-Гассета «Бунт мас». Він написав її в 30-х роках минулого століття, напередодні Другої світової війни, але коли її читаєш - я спеціально її перечитувала двічі, вдруге - минулого чи позаминулого року, - то розумієш, що він описує суспільні явища, які відбуваються прямо зараз. Це дуже маленька книга, але саме вона принесла йому світове визнання. Це - діагноз, це діагноз нам, як людям, і це якраз ті теми, про що треба більше читати”, - сказала Матвийчук.
Як повідомлялося, «Бунт мас» (ісп. La rebelión de las masas) — соціально-філософський есей іспанського філософа Хосе Ортеги-і-Гассета, присвячений культурній кризі Європи, що стала наслідком виникнення масового суспільства, котре відбирає вплив у аристократії. Книга вперше була опублікована в Іспанії в 1930 році.