Високий представник ЄС Жозеп Боррель вважає, що концепція світу кардинально змінилася з початком повномасштабного російського вторгнення: взаємозалежність країн не забезпечує мир, а може бути використана як зброя.

Як передає Укрінформ, про це він розповів у інтерв’ю іспанському виданню elDiario.
«Ми перебуваємо в іншому світі, і цей інший світ має відправну точку, якою є бомбардування Києва. Того дня народилася інша концепція світу, з чітким усвідомленням, що взаємозалежність не забезпечує мир. Навпаки, це вразливість, якою може скористатися противник».
За його словами енергетичний розвиток росії фінансувався Європою, але гіпотеза про те, що взаємозалежність дає змогу уникнути конфлікту, зазнала краху.
«Нині взаємозалежність є зброєю для конфлікту, і ми робимо радикальні зміни: за кілька місяців ми усунули енергетичну залежність від росії, яку вибудовували роками», - сказав він.
Боррель наголосив, що російська війна мала три фази.
Першою фазою була спроба москви швидко захопити Київ, «але все пішло абсолютно не так, і вони були змушені відступити».
Другою фазою став український контрнаступ, «який був дуже успішним, навіть у психологічному плані: відвоювання території та відкидання росіян за Дніпро».
І третя фаза – позиційна війна, руйнування інфраструктури, «війна потенціалу однієї країни, який використовується для систематичного знищення іншої». І це призвело до певного застою, додав Боррель.
Він зауважив, що ведеться дискусія про те, «чи варто надавати Україні зброю, яка дозволить їй не лише стримувати росіян, а й дати їм відсіч, прорвавши їхній фронт».
Ця дискусія також стосується питання щодо танків. Але, на думку європейського дипломата, вона «поступово, надто поступово, рухається до ухвалення рішення про постачання цієї зброї».
«Особисто я вважаю, що в нинішніх умовах війни Україні необхідно надати танки, щоб вона могла не тільки стримувати, а й відбивати [російську армію]». Це політичне рішення досі не було ухвалене переважно через небажання Німеччини, додав він.
Але якщо цього не станеться, війна затягнеться до наступної весни, коли росія, ймовірно, спробує розпочати новий наступ, вважає Борель.
На його переконання, Захід має «взяти на себе ризик постачання Україні зброї, якої вона потребує».
Він наголосив на необхідності закінчити війну переговорами, «але для того, щоб вести війну, достатньо, щоб цього хотів один, а для того, щоб укласти мир, потрібні щонайменше двоє». путін поки що не демонструє бажання відступати.
За словами Борреля, умови завершення війни мають визначати українці, «які платять за це надзвичайну ціну – життя».
Він нагадав, що Європа вже надала Україні загальну допомогу на 50 млрд євро, у тому числі військову: 3,5 млрд з Європейського фонду миру і понад 7,5 млрд – внесків держав.
Боррель підкреслив, що опитування свідчать про «дуже високий рівень» підтримки України в Європі та в Іспанії, зокрема. «Хоча є й винятки, такі як, наприклад, Угорщина», - додав він.
Нагадаємо: після початку російської війни проти України Німеччина - найбільш залежна у ЄС країна від російських нафти та газу, - почала зменшувати імпорт енергоносіїв із рф і наразі повністю його позбулася.