У Міністерстві з питань реінтеграції тимчасово окупованих територій повідомили, як швидко знайти найближчий "пункт незламності".

Як передає Укрінформ, про це Мінреінтеграції повідомляє у Телеграмі.
У відомстві зазначили, що наразі в населених пунктах по всій Україні розгорнуто "пункти незламності" трьох категорій.
Зокрема, організовані місцевою владою та ДСНС. У цих пунктах є генератор, тепло, інтернет, чай/кава, аптечка.
Організовані відповідальним бізнесом, у них українці можуть безкоштовно підзарядити ґаджети. "Їх вже відкрили у відділеннях ROZETKИ, "Нової пошти" тощо", - ідеться в повідомленні.
Також магазини, аптеки, АЗС і відділення банків, які будуть працювати у разі відключення електроенергії. Однак ці установи не надають послуг із підзарядки ґаджетів.
Мапа з усіма точками доступна за посиланням.
Крім того, можна скористатися спеціальним чат-ботом у Телеграмі. "Для цього відкрийте його та введіть свою адресу. Сервіс відразу покаже найближчі "пункти незламності". З його допомогою ви дізнаєтеся графіки їх роботи та про послуги, які там доступні", - ідеться в повідомленні.
У Мінреінтеграції зауважили, що адреси "пунктів незламності" у населених пунктах поблизу лінії бойових дій не розголошуються з міркувань безпеки. Йдеться про Донецьку, Запорізьку, Харківську та Херсонську області.
Дізнатися їх можна в органах місцевого самоврядування, обласних і районних військових адміністраціях.
Як повідомляв Укрінформ, в Україні вже організовано роботу 5 521 "пункту незламності".