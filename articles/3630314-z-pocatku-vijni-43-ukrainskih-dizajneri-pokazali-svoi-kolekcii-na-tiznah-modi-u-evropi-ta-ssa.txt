За час повномасштабного російського вторгнення 43 українських дизайнери показали свої колекції на тижнях моди у 9 країнах.

Про це повідомили представники української фешн-сфери під час VІ щорічного міжнародного форуму "Креативна Україна: Сила стійкості", передає Укрінформ із посиланням на пресслужбу Міністерства культури та інформаційної політики.
"Коли ми зрозуміли, що наш сезон моди не відбудеться, то звернулись до тижнів моди у світі із закликом підтримати українських дизайнерів і запросити їх показати свої колекції на спеціальних умовах", - сказала співзасновниця та СЕО Ukrainian Fashion Week Ірина Данилевська.
За її словами, мода зараз виступає не тільки за різноманітність, інклюзивність, стійкість і свободу, а й демонструє солідарність.
Зазначалося, що за час повномасштабного вторгнення 43 українські фешн-бренди показали свої колекції на тижнях моди в 9 країнах.
Водночас наголошувалося на важливості командної роботи та збереженні колективних зв’язків з українськими та іноземними партнерами.
"Нам вдалося зберегти команду. Всі, хто з нами працював на аутсорсі, також залишились з нами. Важливо підтримувати одне одного", – зазначила засновниця та креативний директор бренду the COAT Катя Сільченко.
Водночас, на думку члена Експертного комітету Української ради моди Івана Фролова, важливо залишатись в Україні та бути саме українським брендом.
Міжнародний форум "Креативна Україна" є найбільшою у Східній Європі платформою для обговорення напрямків державної політики у сфері культури та креативних індустрій.