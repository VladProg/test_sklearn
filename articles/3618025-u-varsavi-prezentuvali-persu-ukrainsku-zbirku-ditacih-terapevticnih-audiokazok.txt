У Варшаві відбулася презентація збірки дитячих терапевтичних аудіоказок “Таємні історії маленьких і великих перемог”.

Презентація відбулась за ініціативи Міжнародного благодійного фонду Parimatch Foundation, за участю авторки - української дитячої письменниці Тані Стус, українського військового - одного з героїв казки Олександра Чайки і за підтримки в організації фонду Future for Ukraine, який створив Children Hub у Варшаві для тимчасово переміщених дітей з України, передає Укрінформ.
Психологічну супервізію казок зробила психолог Світлана Ройз, ілюстратором проєкту стала Марта Кошулінська, а голосом проєкту — відома українська співачка Alyosha (Олена Тополя).
“У цих історіях багато людей можуть упізнати себе, своїх близьких, друзів, знаних та далеких воїнів-героїв із новин і навіть власні речі. Уся країна проживає досвід перетворення розгубленості на силу, болю - на зцілення, втрат - на здобутки. "Таємні історії маленьких та великих перемог" — це інструмент для того, щоб перетворення відбулися й у дітей”, – підкреслила Таня Стус.


Як зазначила операційний директор Parimatch Foundation Анжела Фокіна, в Україні презентація проєкту відбулася у жовтні.
“Це не перший проєкт у межах програми Mental Health. Він має на меті якісну допомогу дітям та їхнім батькам. Цей збірник — не просто оповідання, це допоміжний інструмент для дітей, які переживають травматичний досвід цієї війни”, - сказала Анжела Фокіна.
Вона додала, що терапевтичні казки презентуються саме у Польщі не випадково, адже у цій країні проживає найбільше вимушених переселенців з України, серед яких здебільшого мами з дітьми.
За словами організаторів, метою заходу було - поширення цього проєкту, як інструменту допомоги та привернення уваги до проблем дітей вимушених переселенців з України. Як і діти, які лишаються в Україні, вони дуже потребують освітньої та психологічної підтримки, відновлення відчуття безпеки, спілкування з іншими дітьми з України, носіями рідної мови та культури.
Тож благодійний фонд Future for Ukraine створив Children Hub у Варшаві. Він працює для підтримки сімей переселенців з дітьми, які наразі перебувають у Польщі. У центрі часто проходять психологічні тренінги для батьків та заняття для дітей з українськими викладачами-терапевтами та психологами. Хаб надає освітню підтримку, сприяє тому, щоб повернути дітям відчуття безпеки та дому за кордоном, полегшує їх інтеграцію до польської системи освіти.
“Метою Children Hub є створення усіх умов за для поліпшення емоційного стану дітей. Кожного місяця ми проводимо тематичні заняття, ігрові механіки з казкотерапією, головний результат яких — це усмішка дитини, яка хоче відвідувати нас ще і ще”, - підкреслила керівник Children Hub Марта Ситенко.
Прослухати аудіокнижку безкоштовно можна на платформі АБУК, а також у розділі «Аудіо» у мобільному застосунку MEGOGO, в автомобілях. Обраний аудіоформат розрахований на те, щоб кожен із користувачів, незалежно від місця та країни перебування, міг користуватися продуктом.
Фото: Parimatch Foundation