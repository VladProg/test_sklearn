Письменника Володимира Вакуленка російські загарбники викрали біля Ізюма і вбили під час тимчасової окупації Харківщини.

Про це повідомляє PEN Ukraine, передає Укрінформ.
«Результати ДНК-експертизи підтвердили, що письменника Володимира Вакуленка вбили російські окупанти. Про це повідомила колишня дружина Володимира, Ірина Новіцька», - сказано в повідомленні.
Зазначається, що сьогодні надвечір батькам Володимира Вакуленка повідомили, що ДНК-експертиза підтвердила: у похованні 319 було тіло їхнього сина.
Як повідомляв Укрінформ, про «затримання» військовими рф Володимира Вакуленка та його сина Віталія повідомила у Фейсбуці колишня дружина письменника Ірина Новицька. За повідомленням пресслужби Офісу генпрокурора у Телеграмі, викрадення та незаконне позбавлення волі письменника сталося наприкінці березня 2022 року, коли російські війська захопили село Капитолівка.
Згодом стало відомо, що викрадений російськими загарбниками в Ізюмському районі Володимир Вакуленко закопав свої записи в саду, їх передадуть до Харківського літературного музею.
За даними міської влади Ізюма, під час тимчасової окупації загарбники шукали учасників АТО/ООС, членів тероборони та їхніх родичів, співробітників різних установ, волонтерів і людей, які мали активну проукраїнську позицію. Списки всіх цих людей російські військові отримали від місцевих колаборантів.
Володимир Вакуленко – письменник, громадський діяч, волонтер. Упорядник і співупорядник кількох друкованих проєктів, організатор та учасник численних літературних акцій і фестивалів. Лауреат міжнародної літературної премії імені Олеся Ульяненка, лауреат Всеукраїнського конкурсу імені Леся Мартовича, лауреат міжнародного конкурсу «Коронація слова», нагороджений відзнакою «Срібний тризуб» до 20-ліття Незалежності України за літературні досягнення.
Фото: Суспільне