Національний мобільний оператор оголошує про створення нового бізнесу – IT-компанії Kyivstar.Tech, яка стала резидентом Дія.City. Нова компанія зосередиться на розвитку сучасних цифрових рішень для клієнтів оператора, а також для зовнішнього ринку.

Про це Укрінформу повідомили в пресслужбі Київстару.
«Київстар системно підтримував запуск Дія.City, адже він дає прозорі та рівні можливості всім учасникам української IT-галузі <...>. Логічним наступним кроком стало долучення до цього правового режиму нової IT-компанії – Kyivstar.Tech. Це дозволить нам ще краще конкурувати на IT- ринку, ефективніше інвестувати у розвиток діджитальних рішень для мільйонів клієнтів, зробити свій внесок у перетворення України на найбільший IT-хаб Європи», – наголосив президент Київстару Олександр Комаров.
Як нагадали в пресслужбі, Київстар із 2019 року зосередив розробку діджитал-продуктів усередині компанії. За цей час команда зросла до понад 400 спеціалістів, які мають всі компетенції для створення, вдосконалення та просування цифрових рішень. Після завершення організаційних процесів на початку 2023 року ця команда продовжить роботу над проєктами вже у складі Kyivstar.Tech.
Очолив Kyivstar.Tech Андрій Жуковський, а директором із розробки діджитал продуктів став Михайло Нестор. Обидва мають великий досвід роботи - як у сфері IT, так і в телеком-бізнесі.
Створення IT-компанії є частиною стратегії Київстару із перетворення на цифрового оператора. Пріоритетом є діджиталізація мобільних і фіксованих послуг, а також сервісів для B2B-клієнтів.
За даними Міністерства цифрової трансформації України, наразі в Дія.City налічується вже 400 резидентів, простір розвивається попри війну, надаючи компаніям найкращі умови для ведення бізнесу.
"Ми дуже раді, що до Дія.City також долучаються компанії із сфери телекому. Щоб країна залишалась на зв’язку - зараз як ніколи важливо. Дякуємо кожний компанії, що продовжує працювати і адаптуватися до нових викликів", – зазначив віцепрем’єр-міністр — міністр цифрової трансформації Михайло Федоров.
Як повідомлялось, Київстар – найбільший український оператор електронних комунікацій, що станом на вересень 2022 року обслуговував 24,4 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги на основі широкого спектра мобільних і фіксованих технологій, у тому числі 4G.
Фото: prostomob.com