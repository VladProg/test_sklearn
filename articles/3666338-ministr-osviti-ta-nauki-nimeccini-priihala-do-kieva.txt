Міністерка освіти та науки ФРН Беттіна Штарк-Ватцінгер відвідує Київ на запрошення українського колеги.


Про це повідомив речник відомства, передає кореспондент Укрінформу.
«Цей візит є знаком солідарності… Німеччина підтримує освітній процес в Україні та проведення спільних досліджень», - зазначив речник.

За його словами, міністр хоче на власні очі подивитися на ситуацію на місці.
Програмою передбачені переговори з українським міністром Сергієм Шкарлетом, парламентаріями та науковцями. Йтиметься, серед іншого, про отримання освіти українськими біженцями в Німеччині.
Штарк-Ватцінгер відвідає навчальний заклад і зруйновану будівлю, яка належить Міністерству освіти на науки України.
Сама міністерка написала в Твіттері: «Приїхала до Києва. Я буду обговорювати подальшу підтримку освіти і науки з нашими українськими партнерами. Ми твердо стоїмо на боці України як у військовому, так і в цивільному плані. Це стосується сьогодення під час війни, але також і з огляду на подальшу відбудову».
Як повідомляв Укрінформ, віцепрезидентка німецького Бундестагу Катрін Герінг-Екардт на початку лютого відвідала під час свого візиту, вже другого після початку повномасштабної війни, Київ, Бучу та Бородянку, Одесу.
Фото: @starkwatzinger