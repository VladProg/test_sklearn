Monobank планує зайти на польський ринок під назвою stereo.

Як передає Укрінформ, про це повідомив співзасновник Monobank Олег Гороховський у інтерв'ю Економічній правді.
"Так. Ми починаємо польську історію. Це буде гарний приклад української експансії на Захід. Банківська справа називається користувачами серед переваг, які українці відчувають в Україні і яких їм не вистачає у Європі. За нашими розрахунками, у Польщі перебувають 3 мільйони українців. Ми хочемо перш за все їм дати зручний сервіс, до якого вони звикли в Україні і який покаже там, як це має працювати", - повідомив Гороховський.
Він зазначив, що робота Monobank у Польщі буде розрахована не тільки на українців, які там тимчасово опинилась, а й для поляків.
Для відкриття рахунку в цьому проєкті треба бути в Польщі і мати PESEL (аналог ІПН).
"Там у нас теж є банк-партнер і в нього є правило відкриття рахунків. Перш за все, ми хочемо зробити зручний коридор для переказів Польща – Україна, Україна – Польща. Також хочемо дати звичний для клієнтів сервіс, до якого вони звикли. Плануємо зробити і нагороди, і ігри, і акції. У нас багато планів, але все залежить від того, як нас підтримають клієнти. Закликаю, навіть якщо вам не дуже потрібно, якщо у вас у Польщі все вирішено, не полінуйтеся і підтримайте нас. Ми називаємося в Польщі дуже оригінально: stereo. Тобто тут ми mono, а там – stereo", - зазначив Гороховський.
Як повідомлялося, monobank — роздрібний продукт АТ «Універсал Банк», який виник у рамках співпраці з командою Fintech Band.