Бездіяльність керівництва державного підприємства «Сервіс» за п’ятирічний період (з 2017 по 2022 роки) призвела до прямих збитків на понад 184 млн грн.

Про це повідомив Укрінформу начальник Північного офісу Держаудитслужби Олександр Карабанов.
Так, за результатами контрольного заходу, проведеного фахівцями Північного офісу Держаудитслужби, було встановлено грубі порушення норм законодавства у розмірі понад 202,55 млн грн. Із цієї суми прямі збитки перевищили 184 млн грн.
Зокрема, під час контрольного заходу встановлено, що посадові особи ДП «Сервіс» не забезпечили належний контроль за виконанням фрахтувальником Evial Business LP страхування траулера «Іван Голубець» від морських та воєнних ризиків. Як наслідок, після втрати цього корабля (який затонув у липні 2019 року) державне підприємство не отримало страхової суми у 156,18 млн гривень. Крім того, через невжиття своєчасних заходів претензійно-позовного характеру (щодо стягнення дебіторської заборгованості за надані ДП «Сервіс» послуги) спливли строки стягнення, що призвело до втрати боржників у зобов’язанні щодо розрахункових операцій на загальну суму 21,94 млн гривень, повідомив Карабанов.
За його словами, встановлено й інші порушення: ремонтно-будівельні роботи в орендованих приміщеннях без передбачених у фінансових планах витрат та відповідних рішень орендодавця і балансоутримувача, нестача необоротних активів, проведення виплат премій та матеріальної допомоги працівникам з порушенням законодавства, проведення зайвих витрат внаслідок завищення обсягу наданих комунальних послуг та інші порушення.
Як сказав начальник Північного офісу Держаудитслужби, об’єкту контролю направлено вимогу щодо повного відшкодування виявлених порушень, вжиття відповідних заходів, а матеріали ревізії ДП «Сервіс» вже передані до Головного слідчого управління Національної поліції України.
Як повідомляв Укрінформ, риболовецький траулер “Іван Голубець” загорівся і затонув 21 липня в океані біля берегів Мавританії. На борту судна під час пожежі було 86 членів екіпажу, із них 29 українців.