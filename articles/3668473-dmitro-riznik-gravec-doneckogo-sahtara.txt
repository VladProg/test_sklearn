Трансфер став рекордним в історії «Ворскли».

«Шахтар» підписав воротаря Дмитра Різника, повідомляє прес служба клубу, передає Укрінформ.
24-річний голкіпер оформив контракт на 5 років.
Різник – вихованець полтавського футболу. У жовтні 2019 року дебютував в УПЛ і в першому ж сезоні став фіналістом Кубка України.
Усього за головну команду «Ворскли» Дмитро провів 80 матчів, 24 з яких – без пропущених голів. У сезоні-2022/23 зіграв 17 поєдинків (15 – в УПЛ, 2 – у кваліфікації Ліги конференцій УЄФА).
У складі збірної України провів 2 матчі.
Полтавці заявили, що трансфер став рекордним в історії клубу, проте цифри не називають. За інформацією Transfermarkt, до цього рекордним продажем «Ворскли» був Євген Селін, який переходив у «Динамо» за 2 мільйони євро.
Різник уже приєднався до складу нової команди, яка готується до матчів Ліги Європи.
Як повідомляв Укрінформ, перший поєдинок проти «Ренна» в рамках плей-офф Ліги Європи відбудеться 16 лютого у Варшаві на стадіоні Війська Польського імені маршала Юзефа Пілсудського. Початок – о 19:45 за київським часом. Матч-відповідь – 23 лютого.
Фото: shakhtar.com