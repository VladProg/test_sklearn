На Хмельницькій АЕС розпочала роботу постійна моніторингова місія Міжнародного агентство з атомної енергії (МАГАТЕ).

Як передає Укрінформ, про це повідомляє пресслужба Державної інспекції ядерного регулювання.
«23 січня 2023 року постійна місія МАГАТЕ розпочала свою роботу на Хмельницькій АЕС. Минулого тижня такі ж місії Міжнародного агентства з атомної енергії були започатковані на діючих Південноукраїнській, Рівненській АЕС, а також на Чорнобильській АЕС, яка наразі перебуває на етапі зняття з експлуатації», – йдеться у повідомленні.

Зазначається, що після офіційної церемонії підняття прапора МАГАТЕ над промисловим майданчиком ХАЕС на станції відбулася робоча нарада за участю представників МАГАТЕ, в.о. голови Держатомрегулювання Олега Корікова та генерального директора ВП «ХАЕС» Андрія Козюри.

У ході наради сторони висловили спільну позицію, що головними завданнями місії є збереження ядерної та радіаційної безпеки на українських ядерних об‘єктах в умовах війни, яку розпочала росія.
Як повідомлялося, за словами Шмигаля розширення присутності МАГАТЕ в Україні дозволить запобігти ядерній аварії на атомних електростанціях.
На Запорізькій АЕС, яка перебуває під окупацією російських загарбників, фахівці МАГАТЕ на постійній основі працюють з вересня 2022 року.

Державна інспекція ядерного регулювання України - На Хмельницькій АЕС розпочала роботу постійна моніторингова місія МАГАТЕ
Фото: snriu.gov.ua