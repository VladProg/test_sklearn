Законопроєкт про відновлення е-декларування, який перебуває на розгляді у Верховній Раді, враховує умови воєнного часу і є вкрай необхідним для посилення боротьби з корупцією.

Як передає Укрінформ, про це повідомляє пресслужба Національного агентства з питань запобігання корупції.






“Багато декларантів втратили майно чи документи. Тому ми передбачили в законопроєкті, що декларант звільняється від відповідальності за невнесення інформації в декларацію, якщо це обумовлено воєнним станом”, – сказав керівник управління проведення повних перевірок НАЗК Андрій Пасічник.






Він підкреслив, що навесні минулого року відтермінування подання декларацій стало обґрунтованим кроком, оскільки на початку повномасштабного вторгнення неможливо було це зробити якісно та вчасно. Тепер, за його словами, ситуація змінилася, і питання його повернення стало надзвичайно актуальним.
“Сподіваємось, що найближчим часом це буде зроблено. Якщо буде розрив на рік у процесі декларування, це нівелює можливість доведення неправомірної діяльності та отримання неправомірної вигоди”, – додав Пасічник.



Як повідомлялося, на розгляді в парламенті перебуває законопроєкт №8071, який відновлює процес подання та перевірки електронних декларацій.



У травні в Національному агентстві з питань запобігання корупції заявили, що посадовцям під час дії воєнного стану подавати декларації не обов’язково.