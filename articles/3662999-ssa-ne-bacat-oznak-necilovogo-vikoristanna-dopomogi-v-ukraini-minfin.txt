Мінфін США заявив, що досі не бачив жодних ознак нецільового використання американських коштів, виділених на підтримку України, та продовжує тісно співпрацювати з Києвом.

Так ситуацію прокоментували агентству Reuters у вівторок, передає Укрінформ.
«У нас немає жодних ознак того, що кошти США були використані не за призначенням в Україні», - заявила у цьому звʼязку речниця мінфіну Меган Еппер.
Вона також підкреслила, що в Вашингтоні «вітають нинішні зусилля української влади» щодо співпраці зі США, щоби забезпечити належні гарантії, «аби американська допомога доходила до тих, кому вона призначена».
Як повідомляв Укрінформ, минулого тижня з подібною заявою виступив координатор Ради з питань нацбезпеки Білого дому Джон Кірбі. Він сказав, що Вашингтон «не бачить жодних ознак того, що будь-що з надісланого (з боку США – ред.), могло потрапити в чужі руки або бути використано неналежним чином».