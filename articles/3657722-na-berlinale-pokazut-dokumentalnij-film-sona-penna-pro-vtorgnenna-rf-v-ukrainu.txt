На Берлінському міжнародному кінофестивалі (Берлінале) відбудеться прем'єра документального фільму американського актора й кінорежисера Шона Пенна про початок російського повномасштабного вторгнення в Україну 24 лютого минулого року.

Як передає Укрінформ, про це повідомляє Yahoo.
За словами організаторів, на 73-му Берлінале, що триватиме з 16 до 26 лютого, приділять увагу війні, яка відзначатиме першу річницю вторгнення росії в Україну під час заходу.
Зазначається, що в документальному фільмі «Суперсила» Пенна, зокрема, можна буде побачити Президента України Володимира Зеленського.
Сам Пенн був у Києві для зйомок документального фільму наприкінці лютого 2022 року, коли розпочалося російське вторгнення.
«Суперсила» буде показана в спеціальній секції фестивалю Берлінале поза конкурсом.
Як повідомляв Укрінформ, американський актор і кінорежисер Шон Пенн був в Україні у той день, коли росія розпочала вторгнення. Він приїхав напередодні до Києва. Режисер побував у Офісі Президента та відвідав брифінг радника керівника Офісу глави держави Михайла Подоляка та віцепрем'єр-міністра — міністра з питань реінтеграції тимчасово окупованих територій України Ірини Верещук. Актор поспілкувався із журналістами та українськими військовими.