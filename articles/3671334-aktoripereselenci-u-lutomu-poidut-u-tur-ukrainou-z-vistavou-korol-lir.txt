З 20 по 25 лютого у чотирьох містах України трупа аматорів з Ужгорода покаже виставу, що стала основою документального фільму про вимушених переселенців «Король Лір: як ми шукали кохання під час війни» режисера Дмитра Грешка.

Про це кореспондентові Укрінформу повідомили у компанії UP.UA Studio.
«Хочеться, аби глядачі зібралися, подивилися, побували на культурному заході, трохи відволіклися думками, а також порівняли трагедію, яку описав Шекспір, з тим, що зараз відбувається в їхньому власному житті. Це дуже цікавий досвід. Нашу виставу вже бачили понад 3 000 глядачів. Сподіваємося, що психоемоційний стан людей, які зараз знаходяться в тилу і відчувають апатію… дещо покращиться після того, як почують нашу історію», - зазначив режисер театральної постановки «Король Лір», засновник театральної студії «УЖіК» В'ячеслав Єгоров.

Виставу за мотивами п’єси Шекспіра «Король Лір» кияни зможуть подивитися 20 лютого, у Львові вона відбудеться 22 лютого, в Івано-Франківську – 23 лютого, а в Тернополі - 24 лютого. Ролі виконають вимушені переселенці, які знайшли прихисток в Ужгороді.
Як зауважив актор театру "УЖіК" Олексій Дашковський, участь у театральному житті міста стала терапією від стресу війни, допомогла реалізувати власний творчий потенціал.
«Я приїхав в Ужгород у березні минулого року. Стрес домінував над емоціями після 10 днів перебування в окупації, під обстрілами в Ірпені… Гра в театрі переключила від стресу, від війни. Якби рік тому хтось мені сказав, що я гратиму на сцені, даватиму коментарі пресі чи стану героєм фільму — я б ні за що не повірив. Але слава Богу, що це відбулось. Щодо потреб, я найперше творчо реалізувався. Найкраще — бачити відгук глядача наприкінці вистави у вигляді аплодисментів, емоцій, вдячності. Одразу розумієш, що все не дарма», - підкреслив актор.
Також в UP.UA Studio зазначають, що перша постановка аматорів, котра відбулася у травні 2022 року, лягла в основу сюжету документального фільму Дмитра Грешка «Король Лір: як ми шукали кохання під час війни», що має на меті привернути увагу громадськості до проблем ВПО. Стрічка наразі на етапі постпродакшену.
«На початку повномасштабного вторгнення росії в Україні точились дискусії навколо питання, чи потрібна культура під час війни, і цим фільмом я хочу показати, що потрібна. І що завдяки культурі ми можемо впоратися і відрефлексувати нову реальність. Я бачив, як вистава дала новий сенс для людей, які втратили домівку, і це дійсно надихає. Культура потрібна, а особливо під час війни», - зауважив режисер.
Як повідомлялося, п’ятеро вимушених переселенців 26 травня зіграли у виставі «Король Лір» за мотивами однойменної п'єси Вільяма Шекспіра.