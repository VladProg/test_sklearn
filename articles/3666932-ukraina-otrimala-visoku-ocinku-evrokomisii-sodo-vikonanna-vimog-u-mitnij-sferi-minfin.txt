Україна отримала високу оцінку Європейської комісії щодо виконання євроінтеграційних зобов’язань у митній сфері.

Як передає Укрінформ, про це повідомляє пресслужба Мінфіну.
«Україна досягла значного прогресу щодо виконання євроінтеграційних зобов’язань у сфері митної справи, про що свідчить висока оцінка Єврокомісії. Це результат консолідованої багаторівневої роботи Міністерства фінансів України, Держмитслужби у співпраці з міжнародними партнерами з приведення українського митного законодавства у відповідність до законодавства ЄС, приєднання до спільної транзитної системи та NCTS», – зазначив заступник міністра фінансів з питань європейської інтеграції Юрій Драганчук.
За його словами, наступні кроки України полягатимуть у повному виконанні положень Угоди про асоціацію з ЄС у митній сфері, підготовці нового Митного кодексу України, що повністю відповідатиме Митному кодексу ЄС, впровадженні ІТ-рішень на основі MASP-C, удосконаленні адміністрування митних платежів, підвищенні ефективності протидії митним правопорушенням, криміналізації контрабанди товарів, вибудові сучасної митної системи, яка спроможна реагувати на виклики сьогодення.
Зазначається, що Європейська комісія надала високу оцінку готовності України щодо виконання розділу 29: Митний союз – 4-й рівень підготовки з 5-ти (до п’ятого рівня наразі увійшов єдиний захід з надання цифрових сервісів для населення).

У контексті євроінтеграційних процесів у Висновку Єврокомісії відзначено такі основні досягнення України у митній сфері:

стала членом Конвенції про процедуру спільного транзиту та Конвенції про спрощення формальностей у торгівлі товарами 1 жовтня 2022 року;
підключена до загальної митної інформаційної системи ЄС (CCN) та використовує Нову Комп'ютеризовану Транзитну Систему (NCTS);
виконала близько 80% своїх митних зобов’язань за Угодою про асоціацію з ЄС, в тому числі в ключових сферах транзиту, системи спрощень, гарантування та прав інтелектуальної власності;
діє національна програма АЕО;
Україна є договірною стороною Конвенції Пан-Євро-Мед про правила походження товарів;
законодавство про контроль за культурними цінностями приведено у відповідність до правил ЄС.


Подальші кроки, які необхідно здійснити Україні відповідно до Висновку Єврокомісії:



доопрацювання ІТ-системи для надання авторизацій;
підвищення рівня використання програми АЕО для успішної оцінки та взаємного визнання з програмою АЕО ЄС;
остаточне узгодження митного законодавства України із законодавством ЄС (необхідно привести близько 20 % правової бази в митній сфері у відповідність до правил ЄС та узгодити Митний кодекс України з Митним кодексом ЄС);
розвиток та вдосконалення митних ІТ-систем – пріоритет на найближчі роки;
удосконалення поточних процедур та методів роботи у деяких операційних сферах для покращення імплементації та дотримання митного законодавства, адаптованого до вимог ЄС;
роз'яснення та усунення відмінностей за напрямом захисту прав інтелектуальної власності.

Як повідомляв Укрінформ, Україна виконала понад 70% зобов’язань за Угодою про асоціацію з Європейським Союзом. У червні 2022 року Європейська рада ухвалила рішення про надання Україні статусу кандидата на вступ до Європейського Союзу.