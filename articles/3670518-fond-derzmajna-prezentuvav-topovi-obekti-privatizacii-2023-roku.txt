Фонд державного майна України 15 лютого представив об'єкти приватизаційних аукціонів 2023 року під час онлайн-семінару Prozorro.Продажі – “Що придбати на Prozorro.Продажі у 2023 році: інвест-меню приватизації від Фонду держмайна України”.

Про це повідомляє Фонд держмайна, передає Укрінформ.
“На презентації об'єктів директор Департаменту приватизації Владислав Данилішин розповів представникам бізнесу та рієлторам про те, що цього року Фонд держмайна виставляє на аукціони 28 спиртзаводів, 8 торфодобувних підприємств, 5 комбінатів хлібопродуктів, а також 6 кар'єрів та добувних підприємств”, - йдеться у повідомленні.

Також учасникам заходу детально розповіли про документальний супровід під час реєстрації для участі у приватизаційних аукціонах та ознайомили з процедурою завершення приватизації активу після виграшу на аукціоні Prozorro.Продажі.
Запис презентації можна переглянути за посиланням, а зі всіма об'єктами Фонду держмайна, які планується виставити на приватизаційні аукціони, можна ознайомитися на сайті privatization.gov.ua.