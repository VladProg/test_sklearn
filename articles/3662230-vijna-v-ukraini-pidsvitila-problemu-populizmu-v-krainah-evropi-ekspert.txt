Україна в інформаційній сфері має працювати із західною авдиторією задля перемоги спільної європейської ідеї у війні з рф.

Про це повідомив експерт з питань інформаційних воєн та конкурентної розвідки Дмитро Золотухін під час дискусії на тему: «Ефект доміно: як російсько-українська війна змінить інформаційну картину світу», що відбулася в Медіацентрі Україна-Укрінформ.
«Мені здається, що останні вибори у Чехії, де Петр Павел, який є представником військових консервативних еліт, заснованих на цінностях віри та служінні своєму народу, переміг популіста Бабіша, який говорив, що «не всьо так однозначно». Тобто до лідерства знову приходять люди, діяльність та життя яких засновані на цінностях – загальнолюдських і європейських», - сказав Золотухін.
За словами Золотухіна, події в Україні змінили інформаційний ландшафт країн Заходу, підсвітивши хиби ліберального підходу до інформаційного розвитку – спекуляцію популістів на конституційному праві людини на свободу слова. Він підкреслив, що політики, прагнучи влади, пропонували виборцям прості рішення.
«Ліберальний підхід до розвитку світу створив вразливості для світу – популісти почали приходити до влади в західних країнах, оскільки пропонували людям прості відповіді. Україні кілька років намагалася транслювати ці проблеми: перша поправка США, що свобода слова є ключовою цінністю демократичних суспільств, не дає права окремим громадянам і журналістам говорити, що небо є червоним, коли всі інші бачать його блакитним», - зауважив експерт.
Він підкреслив, що в інформаційній сфері ключовими аспектами залишається робота із західною авдиторією - США, Канади, Євросоюзу загалом, зокрема через трансляцію спільних цінностей задля подальшої перемоги європейської ідеї.
«Коли ми переможемо рф і вийдемо на кордони 1991 року, а росія буде трансформована в нормальну цивілізовану країну, тоді політики кожної країна Заходу – Франція, Німеччина, Велика Британія, Канада та США – можуть сказати: це наша перемога, це перемога європейської ідеї», - зазначив Золотухін.
Як повідомляв Укрінформ, у другому турі виборів президента Чехії переконливо переміг генерал у відставці Петр Павел.