Протягом року Нідерланди у співпраці з Міжнародним кримінальним судом надішлють в Україну дві додаткові судово-слідчі місії для збору доказів російських воєнних злочинів.

Про це заявив Премʼєр-міністр Нідерландів Марк Рютте на спільній з Президентом Володимиром Зеленським пресконференції в Києві, повідомляє кореспондент Укрінформу.

Відео: ОП

«Цього року Нідерланди надішлють дві додаткові судово-слідчі місії в Україну для збору доказів у співпраці з Міжнародним кримінальним судом, тому що винні мають бути притягнуті до відповідальності», - сказав Рютте.
Голова уряду також відзначив, що Нідерланди пишаються тим, що в Гаазі буде створено Міжнародний центр із розслідування злочину агресії, що вчинило російське керівництво. Премʼєр-міністр підкреслив, що рішення створити цей офіс вже ухвалено. Але це важкий процес, Нідерландам потрібно буде працювати у співпраці з Україною, з міжнародними партнерами і США для забезпечення його широкої підтримки.
Як повідомляв Укрінформ, Президент Єврокомісії Урсула фон дер Ляєн оголосила про створення у Гаазі Міжнародного центру з розслідування злочину агресії в Україні, який працюватиме у координації з представниками України та Нідерландів, а також із європейськими партнерами.