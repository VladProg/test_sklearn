Котирування нафти продовжують знижуватися у вівторок, 31 січня, після падіння днем раніше, викликаного очікуваннями підвищення процентних ставок центробанками світу.

Як передає Укрінформ, про це повідомляє Еnkorr.
Березневі ф'ючерси на Brent здешевшали на лондонській біржі ICE Futures на $0,05 (0,06%), до $84,85 за барель. У понеділок Brent знизилася в ціні на $1,76 (2%), до $84,9 за барель.


Березневі ф'ючерси на WTI подешевшали на Нью-Йоркській товарній біржі (NYMEX) на $0,36 (0,46%), до $77,54 за барель. За попередню сесію контракт здешевшав на $1,78 (2,2%), до $77,98 за барель.


Цього тижня відбудуться перші цього року засідання провідних центробанків світу – Федеральної резервної системи (ФРС) США, Європейського центрального банку (ЄЦБ) і Банку Англії. Федрезерв, як очікується, уповільнить темпи підйому ключової ставки до 25 базисних пунктів із 50 б.п. у грудні, а ЄЦБ і Банк Англії знову збільшать вартість запозичень на 50 б.п..


«Яструбовий настрій у плані подальшого підвищення ставок викличе слабкість на ринку нафти і нафтопродуктів», – написали аналітики StoneX у листі клієнтам.


Трейдери намагаються дотримуватись обережного підходу напередодні чергової зустрічі міністрів країн ОПЕК+, яка відбудеться у середу.


Комітет ОПЕК+ навряд чи сигналізуватиме про будь-які зміни у видобутку «з урахуванням збереження визначеності на ринку як із попитом, так і з пропозицією», зазначили стратеги ING Уоррен Паттерсон і Ева Менті.