Правоохоронці повідомили про підозру «злодію в законі» на прізвисько «Рамаз Багдадський» за участь у так званій сходці.

Про це у Телеграмі повідомила пресслужба Департаменту стратегічних розслідувань Нацполіції, передає Укрінформ.
Як зазначається, відповідні докази були отримані поліцейськими щодо 50-річного уродженця Грузії, який у 26-річному віці отримав статус «злодія в законі».
Згідно з матеріалами слідства, «Рамаз Багдадський» був учасником злочинного зібрання, де разом із «злодіями в законі» «Умкаю», «Лашею Сваном», «Поліком» та іншими було вирішено виділити кошти з «гуртяка» на потреби «колег по цеху».
«21 лютого 50-річному «злодію в законі» із санкційного списку РНБО повідомили підозру за ч. 1 ст. 255-2 Кримінального кодексу України», - зазначають у поліції.
У відомстві зауважили, що раніше у цій справі підозру оголосили трьом суб’єктам підвищеного злочинного впливу у статусі «злодія в законі» - «Поліку», «Умці» та «Лаші Свану». Останні двоє були затримані у грудні минулого року та перебувають під вартою.
За організацію й участь у злочинному зібранні підозрюваним може загрожувати до 12 років ув’язнення з конфіскацією майна.
Як повідомлялося, 4 лютого 2021 року в Україні вперше повідомили про підозру «злодію в законі» на прізвисько «Гіга Озургетський» та двом «смотрящим» щодо поширення злочинного впливу, організації та участі у злочинному зібранні.