У січні 2023 року Фонд державного майна залучив 738 млн грн інвестицій на приватизаційних аукціонах, до кінця лютого планує отримати від продажу держмайна ще не менше 480 млн грн.

Як передає Укрінформ, про це йшлося в ході зустрічі першого віцепрем'єр-міністра – міністра економіки України Юлії Свириденко та голови Фонду державного майна України Рустема Умєрова.
"Протягом січня ФДМУ залучив 738 млн грн інвестицій на приватизаційних аукціонах. А в планах фонду – до кінця лютого отримати ще щонайменше 480 млн грн від продажу держмайна. Крім того, Фонд зберіг 72 млн грн завдяки запобіганню зловживанням у податковій оцінці", - йдеться в повідомленні.
Перший віцепрем'єр-міністр наголошує, що частка держави в економіці має зменшуватись, відтак більшість державних підприємств мають знайти нових ефективних власників.
«Основна мета приватизації - економічне зростання. На занедбане виробництво приходить новий власник та вкладає кошти в його оновлення. Ми бачимо, що, попри війну, бізнес готовий інвестувати в українську економіку», - заявила Свириденко.
На зустрічі також обговорювався хід виконання доручень уряду щодо передачі держпідприємств до Фонду держмайна і поточний статус управління ними.
У ФДМУ запевнили, що працюють над створенням прозорої системи управління землею, запуском великої приватизації та діджиталізацією реєстрів. У планах Фонду – створення прозорої цифрової системи управління державними підприємствами.
Як повідомляв Укрінформ, за підсумками 2022 року переможці приватизаційних аукціонів запропонували за державні активи 2,2 млрд грн, з них до держбюджету вже надійшло 1,7 млрд грн. Загалом Фонд держмайна успішно провів 193 приватизаційних аукціони. На торгах змагалися 973 учасники.