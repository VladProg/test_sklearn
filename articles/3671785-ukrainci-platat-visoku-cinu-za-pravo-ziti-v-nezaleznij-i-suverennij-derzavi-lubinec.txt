Уповноважений Верховної Ради України з прав людини Дмитро Лубінець заявив, що українці платять високу ціну за право жити в незалежній і суверенній державі.

Як передає Укрінформ, про це Лубінець написав у Телеграмі, згадуючи день наймасовіших розстрілів мітингувальників під час Революції Гідності.
"Вони захищали ідеали демократії, відстоювали права і свободи людини, європейське майбутнє України і назавжди змінили шлях розвитку нашої держави!", - зазначив Лубінець.
Він нагадав, що 18 лютого згадують найтрагічніші дні лютневих розстрілів мітингувальників під час Революції Гідності. Саме 18-20 лютого 2014 року в центрі Києва загинуло найбільше активістів Євромайдану - понад 100 учасників. Пізніше їх назвали Героями Небесної Сотні.
"Незламні українці й нині без вагань віддають своє життя за свободу та демократичні цінності, платять високу ціну за право жити в незалежній і суверенній державі. Героїчна боротьба нашого народу триває вже 9 років. І ми не маємо іншого вибору – вистояти і Перемогти!", - наголосив Лубінець.
Як повідомляв Укрінформ, до лютого наступного року закінчаться терміни досудового розслідування у 60 справах Майдану.