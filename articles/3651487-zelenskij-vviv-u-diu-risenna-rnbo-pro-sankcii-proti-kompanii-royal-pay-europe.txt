Президент України Володимир Зеленський ввів у дію рішення Ради національної безпеки та оборони від 12 січня цього року про запровадження економічних санкцій стосовно юридичної особи – ТОВ "Роял Пей Юроп" (Royal Pay Europe) з юридичною адресою у Латвії.

Як передає Укрінформ, відповідний указ Глави держави опублікований на сайті Офісу Президента.
"Підтримати внесену Національним банком України пропозицію щодо застосування персональних спеціальних економічних та інших обмежувальних заходів (санкцій)", - йдеться в указі.
Також зазначається, що персональні спеціальні економічні та інші обмежувальні заходи (санкції) застосовують до юридичної особи ТОВ "Роял Пей Юроп" (SIA "Royal Pay Europe"). Місцезнаходження юридичної особи - Латвія, Рига.
Санкції передбачають такі заходи на 5 років: блокування активів, запобігання виведенню капіталів за межі України, зупинка виконання економічних та фінансових зобов'язань, заборона участі у приватизації та оренді державного майна, заборона вчинення правочинів щодо цінних паперів, емітентами яких є особи, до яких застосовано санкції.
Фото: ОП