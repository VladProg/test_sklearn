Європейський Союз продовжив на рік дію обмежувальних заходів проти росії у відповідь на незаконне визнання, окупацію чи анексію російською федерацією тимчасово непідконтрольних уряду територій України.

Як передає Укрінформ, рішення опубліковане в Офіційному журналі ЄС.
«На підставі перегляду рішення (CFSP) 2022/266 та з огляду на триваючі незаконні дії російської федерації проти України обмежувальні заходи мають бути продовжені до 24 лютого 2024 року», - йдеться у повідомленні.
Наголошується, що ЄС залишається непохитним у своїй підтримці суверенітету і територіальної цілісності України в межах її міжнародно визнаних кордонів і відданий повній реалізації політики невизнання російської анексії.
«ЄС не визнає та продовжує засуджувати анексію українських територій російською федерацією як порушення міжнародного права», - зазначається в повідомленні.
Як повідомляв Укрінформ, Європейський Союз продовжує обговорювати запровадження 10-го пакета санкцій проти росії. Його остаточне погодження можливе до кінця цього тижня.