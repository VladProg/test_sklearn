АТ «Укртрансгаз» розглядає можливість зберігання водню та водневих сумішей в українських підземних газосховищах.

Як передає Укрінформ, про це повідомляє АТ «Укртрансгаз» у Фейсбуці.
“Укртрансгаз як Оператор газосховищ України вивчає можливість зберігання водню та водневих сумішей у наших газосховищах. Ми потенційно можемо бути центральним елементом для створення кластерів, які обʼєднають виробників та споживачів відновлюваних газів в Україні”, - відзначив очільник Укртрансгазу - Оператора газосховищ України Роман Малютін.
Зазначається, що днями у Києві відбулося підписання стратегічного меморандуму між Україною та Європейським Союзом у галузі відновлюваних газів, водню та біометану. Мета документу - поглибити співпрацю України та ЄС у над розвитком відновлюваної енергетики (зокрема екологічно чистих газів) та подальшим втіленням “зеленого” енергетичного переходу.
"Для нашої країни це ще й можливість перейти до використання якісно нових, чистих відновлюваних джерел енергії тим самим зміцнити енергетичну безпеку та незалежність України", - йдеться в повідомленні.
У компанії додали, що мережа українських підземних газосховищ може відіграти у цьому процесі стратегічну роль, зокрема як ключова складова у ланцюзі постачання такої енергії від виробників до кінцевих споживачів.
Як повідомлялося, АТ «Укртрансгаз» продовжує капітальні ремонти свердловин на одній із підземок, що бере участь у проходженні опалювальних сезонів у центральній Україні, зокрема до кінця 2023 року компанія планує провести такі роботи ще на трьох свердловинах цього ПСГ.