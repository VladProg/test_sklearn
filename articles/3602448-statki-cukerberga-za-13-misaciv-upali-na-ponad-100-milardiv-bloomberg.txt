Статки власника корпорації Meta Марка Цукерберга з вересня минулого року скоротилися майже на 104 мільярди доларів США.

Про це повідомляє Bloomberg, передає Укрінформ.
Зокрема, за даними Bloomberg Billionaires Index, 38-річний Цукерберг нині має чистий капітал у розмірі 38,1 мільярда доларів, що є приголомшливим падінням порівняно з піком у 142 мільярди доларів у вересні 2021 року.
Дохід компанії Meta впав на 4,5% порівняно з аналогічним періодом минулого року, і падіння спостерігається вже два квартали поспіль. Крім того, корпорація, яка володіє платформами соціальних мереж Facebook та Instagram, стикається з масштабними витратами, оскільки вкладає значні кошти у свою версію «віртуальної реальності».
Зазначається, що Цукерберг, який не так давно посідав третє місце у списку найбагатших людей світу, поступаючись лише Джеффу Безосу та Біллу Гейтсу, наразі опустився на 23-тю сходинку у рейтингу мільярдерів Bloomberg.
Як повідомляв Укрінформ, у жовтні Марк Цукерберг уперше презентував свого аватара з ногами у створеному ним метавсесвіті.