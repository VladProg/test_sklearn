За підсумками 2022 року чистий прибуток Ощадбанку становить 690 млн грн.

Як передає Укрінформ, про це повідомляє пресслужба банку.
"Попри роботу в умовах воєнного стану банк зберіг стабільність роботи та забезпечив прибуткову діяльність. Чистий прибуток Ощаду за підсумками 2022 року становить 690 млн грн", - йдеться в повідомленні.
Порівняно з 2021 роком операційний дохід за 2022 рік зріс на 1,6 млрд грн і становить 21,7 млрд грн. Процентні доходи зросли на 1,1 млрд грн (до 22,4 млрд грн). При цьому процентні витрати зменшились на 0,4 млрд грн (до 7,5 млрд грн). Також збільшився обсяг чистого непроцентного доходу – на 0,8 млрд грн (до 7,6 млрд грн).
Зауважується, що на результати банку мала вплив і переоцінка фінансових інструментів. Так, за наявності в портфелі банку цінних паперів з індексованою вартістю результат переоцінок фінансових інструментів та валютної позиції за підсумками року становить 4,8 млрд грн.
Також у 2022 році Ощадбанк вступив до фонду гарантування вкладів фізосіб, сплативши 777 млн грн внесків, що відповідно зменшило обсяг річного прибутку порівняно з попереднім роком.
«У надважких умовах воєнного стану Ощадбанк зміг зберегти прибутковість. Це дає нам можливість утримувати капітал на достатньому рівні та дає перспективи для виплати державі дивідендів. Однак позитивний результат ще має бути підтверджено зовнішнім міжнародним аудитом. Головний результат року для нас – стабільна робота всього банку, мережі відділень, дистанційних каналів обслуговування та завдяки цьому – збереження довіри понад 7 мільйонів клієнтів», – прокоментував результати року голова правління Ощадбанку Сергій Наумов.
Як повідомляв Укрінформ, чистий прибуток Ощадбанку за результатами 2021 року становив 1,1 млрд грн.