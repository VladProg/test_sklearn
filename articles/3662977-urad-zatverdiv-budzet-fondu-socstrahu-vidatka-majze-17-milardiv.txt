Кабінет Міністрів затвердив бюджет Фонду загальнообов’язкового державного соціального страхування на випадок безробіття. Його видатки складуть майже 17 мільярдів гривень.

Про це Прем‘єр-міністр України Денис Шмигаль повідомив на засіданні у вівторок, передає кореспондент Укрінформу.
"Сьогодні (31 січня – ред.) затвердимо бюджет Фонду загальнообов’язкового державного соціального страхування на випадок безробіття. Його видатки складуть майже 17 млрд грн. Це кошти на виплати безробітним, на компенсації роботодавцям за працевлаштування ВПО, на компенсації по частковому безробіттю, на мікрогранти для малих підприємців", – сказав він.
Шмигаль зазначив, що минулого року соціальні видатки були профінансовані в повному обсязі. Прем’єр-міністр запевнив, що цьогоріч також буде виконано всі зобов’язання.
Як повідомив у Телеграмі постійний представник уряду у Верховній Раді Тарас Мельничук, доходи Фонду у 2023 році (разом із залишком коштів на початок року) становитимуть 18,26 млрд грн, із них страхові внески - 16,06 млрд грн, залишок коштів на початок року - 2,09 млрд грн.
Згідно із пояснювальною запискою до документа, видатки Фонду у 2023 році визначені на рівні 16,98 млрд грн. З них на виплату матеріального забезпечення на випадок безробіття, соціальні послуги та заходи із сприяння зайнятості, допомогу по частковому безробіттю передбачено 11,86 млрд грн.
Ще 1,8 млрд грн будуть спрямовані на мікрогранти на створення або розвиток власного бізнесу з метою сприяння зайнятості населення в межах програми «єРобота».
Крім того, у проєкті бюджету Фонду на 2023 рік передбачено повернення коштів у обсязі 1,28 млрд грн, наданих Фонду на поворотній основі згідно з постановою Кабінету Міністрів України від 27.04.2020 №308 «Про виділення коштів для надання фінансової допомоги Фонду загальнообов'язкового державного соціального страхування на випадок безробіття».
Як повідомлялося, під час дії воєнного стану максимальний розмір допомоги по безробіттю не може перевищувати розміру мінімальної заробітної плати, встановленої законодавством на 1 січня календарного року. Зважаючи на це, у 2023 році максимальний розмір допомоги по безробіттю не може бути більшим 6 700 грн.
Фото: КМУ