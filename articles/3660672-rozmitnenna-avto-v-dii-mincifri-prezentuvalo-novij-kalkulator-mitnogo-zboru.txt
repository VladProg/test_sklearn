Міністерство цифрової трансформації спільно з Державною митною службою підготували зміни до законодавчої бази щодо нового механізму розмитнення авто, а також розробили новий калькулятор митного збору.

Про це повідомив віцепрем'єр-міністр – міністр цифрової трансформації Михайло Федоров у Телеграмі, передає Укрінформ.
«Розмитнення авто у кілька кліків в Дії зробить послугу простою та антикорупційною. Тому що ми повністю виключаємо людський фактор. Зараз команди підготували зміни до законодавства. Митний збір відбуватиметься за новою системою розрахунку», - зазначив він.
Федоров уточнив, що в межах нового законодавства основними параметрами під час розмитнення авто будуть рік випуску, тип та об’єм двигуна. Розрахунок митного збору, як і весь процес, відбуватиметься за допомогою Дії.
Наприклад, якщо українці мають Mitsubishi Outlander 2022 року на бензині та з об‘ємом двигуна у 2 літри, то за новими правилами доведеться заплатити лише 5 280 грн, замість 19 320 грн. Спробувати новий калькулятор митного збору можна за посиланням.
«Розраховуємо, що депутати підтримають сервіс, який спростить життя та заощадить кошти тисячам українців. А поки діліться вашим фідбеком про можливі зміни у митній сфері і розмитнення авто в Дії», - резюмував Федоров.
Як повідомлялось, USAID планує виділити 650 тис. доларів для формування підходу до поширення цифрового досвіду України та мобільного застосунку Дія на інші країни.