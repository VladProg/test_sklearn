У Києво-Печерській Лаврі на Різдво пролунала щира молитва за Україну, і дуже важливо, що ніхто більше не робитиме українське чужим у Лаврі.

Про це у своєму зверненні заявив Президент України Володимир Зеленський, передає кореспондент Укрінформу.
«Я був радий сьогодні бачити, скільки людей, скільки наших воїнів прийшли на службу Божу в храм Києво-Печерської Лаври – у те святе місце, яке є одним із витоків української культурної традиції. Дуже важливо, що в Лаврі сьогодні прозвучала і ще звучатиме щира молитва за Україну, і що ніхто більше не буде робити українське чужим у Лаврі», - сказав Зеленський.
За його словами, українська незалежність має бути міцною в усіх її елементах і буде такою - назавжди.

«Ми з вами це забезпечуємо. І дуже важливо берегти і надалі такий настрій, який відчувався сьогодні. Настрій радості від посилення України і від здобуття історичної справедливості. Я бажаю всім українцям і українкам, щоб саме такий настрій був у нас із вами частіше. Слава Україні», - зазначив Президент.
Як повідомлялося, в Успенському соборі Києво-Печерської Лаври 7 січня предстоятель Православної церкви України Епіфаній уперше звершив Божественну літургію з нагоди Різдва Христового.