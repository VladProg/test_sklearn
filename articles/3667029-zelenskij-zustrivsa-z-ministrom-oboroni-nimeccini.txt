Президент Володимир Зеленський провів зустріч із новопризначеним федеральним міністром оборони Німеччини Борисом Пісторіусом, який перебуває в Україні з візитом.

Як передає Укрінформ, про це повідомляє сайт Глави держави.
Вітаючи очільника німецького оборонного відомства в Києві, Глава держави подякував йому за те, що перший закордонний візит він здійснює саме в Україну. “Дякую за цей сигнал підтримки України”, – сказав він.
Президент високо оцінив солідарність і комплексну дієву допомогу в безпековій, політичній, фінансовій, енергетичній та інших галузях, яку Німеччина надає Україні в умовах повномасштабної збройної агресії росії.

“Україна надзвичайно зацікавлена в підтримці одного з лідерів Європейського Союзу – Німеччини. Особливо в цей час складних випробувань для нас. Ми вдячні за нещодавні рішення, за всі рішення”, – наголосив Зеленський.
Глава держави окремо відзначив довгоочікуване рішення ФРН про постачання Україні бойових танків Leopard. А також надання дозволу на їх передачу третіми країнами Україні, що відкриває шлях до створення міжнародної танкової коаліції.

“Нещодавні рішення щодо танкової коаліції й ініціатива від європейських друзів у співпраці з нашим Міністерством оборони – вона справді може дати нам не переваги, але паритетність на полі бою. Треба розуміти, що це залежить від часу, від кількості й від сучасності техніки танкової коаліції”, - зауважив Зеленський.
Президент поінформував співрозмовника про ситуацію на фронті та першочергові оборонні потреби України в умовах ескалації росією загарбницької війни.
“І авжеж пріоритет, над яким ми продовжуватимемо працювати, – це стійкість нашої армії. Сьогодні це найголовніший виклик”, – наголосив Президент.
“Щоб забезпечити ефективну відсіч під час нової фази російської агресії, захистити цивільне населення, українські міста та енергетичні мережі, необхідно, аби Україна якнайшвидше отримала увесь необхідний комплекс озброєння та військової техніки - акцентував Зеленський.
Також під час зустрічі було розглянуто низку практичних кроків із посилення захисту українського неба та зміцнення оборонних спроможностей України за підтримки Німеччини.
Президент України та міністр оборони Німеччини окремо обговорили важливість реалізації української формули миру для відновлення миру й стабільності у Європі та світі, а також роль Німеччини в цьому процесі.
Як повідомляв Укрінформ, нещодавно призначений міністр оборони Німеччини Борис Пісторіус прибув до України.



Фото: ОП