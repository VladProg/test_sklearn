Президент Литви Гітанас Науседа наголосив на необхідності всебічно і довгостроково допомагати Україні, зокрема нарощувати та розширювати поставки важкого озброєння.

Про це він заявив під час зустрічі у Вільнюсі з прем'єр-міністром Швеції Ульфом Крістерссоном, передає Укрінформ із посиланням на Delfi.
«Ми мусимо допомогти українцям перемогти в цій кровопролитній війні, бо лише перемога забезпечить довгострокову безпеку та стабільність у Європі. Стійка та довгострокова військова та економічна допомога Україні є ключовим чинником, особливо найближчими місяцями, коли очікується масштабний наступ росії. Необхідні перші рішення союзників про надання Україні важкого озброєння, потрібного для її оборони, вже прийнято, але тепер ми маємо його нарощувати та розширювати», - сказав глава Литви.
Учасники зустрічі також розглянули пріоритети головування Швеції у Раді ЄС щодо досягнення солідарної всебічної підтримки України, включаючи її вступ до ЄС, обговорили розширення санкцій проти росії та білорусі та використання заморожених коштів кремлівського режиму для відновлення України. Йшлося також про двосторонню співпрацю, регіональну безпеку, підготовку до саміту НАТО, що відбудеться у Вільнюсі у липні.
Президент Науседа висловив підтримку прагненню Швеції стати членом Альянсу.
Він наголосив на важливості присутності сил НАТО в країнах Балтії для забезпечення безпеки та обороноспроможності регіону. За словами глави держави, Швеція могла б стати складовою цієї місії, а в майбутньому разом із Фінляндією приєднатися до місії НАТО з патрулювання повітряного простору країн Балтії.
На зустрічі було наголошено на важливості уваги до стійкості економіки ЄС, розвитку промисловості Співтовариства, у тому числі оборонної, зміцненню внутрішнього та енергетичного ринків, а також наголошено на важливості боротьби зі спробами авторитарних режимів інструменталізувати міграцію.
Прем'єр-міністр Швеції Ульф Крістерссон перебував з візитом у Литві 7 лютого.
Як повідомлялося, 1 січня 2023 року головування в Раді ЄС перейшло до Швеції згідно з ротацією, яка відбувається раз на пів року.
Фото із соцмереж