Група астрономів за допомогою обсерваторії Серро-Тололо у Чилі виявила у космосі астероїд 2022 AP7 шириною близько 1,5 кілометра.

Як передає Укрінформ, про це повідомляє Sky News.
Астрономи класифікують космічний камінь як "убивцю планет" через шкоду, якої він може завдати своїм розміром при зіткненні.
Астероїд під назвою 2022 AP7 є одним із кількох нещодавно знайдених астероїдів на орбіті Землі та Венери.
Зазначається, що сам астероїд перетинає власну орбіту Землі, але наразі не варто панікувати. Експерти заспокоюють, що будь-яке можливе зіткнення, ймовірно, відбудеться не раніше, ніж через кілька тисяч років.
«На сьогодні виявлено лише близько 25 астероїдів, орбіти яких повністю знаходяться в межах орбіти Землі, через труднощі спостережень поблизу відблисків Сонця», - заявив Скотт С. Шеппард з Лабораторії Землі та планет Наукового інституту Карнегі.
Як повідомляв Укрінформ, американське космічне агентство NASA навмисно спрямувало космічний апарат в астероїд у рамках випробування захисту Землі від зіткнень з космічними тілами.