Президент Володимир Зеленський заявив про 15 загиблих унаслідок трагедії в Броварах і доручив Службі безпеки та іншим уповноваженим органам з'ясувати обставини катастрофи гелікоптера.

Про це глава держави зазначив у Телеграмі, передає Укрінформ.
«Сьогодні в Броварах Київської області сталася жахлива трагедія. Розбився гелікоптер ДСНС, на місці падіння виникла пожежа. Станом на цю хвилину 15 людей загинули. Точне число жертв трагедії наразі встановлюється», – зауважив Зеленський.
Він підтвердив, що серед загиблих – міністр внутрішніх справ Денис Монастирський, його перший заступник Євгеній Єнін, державний секретар МВС Юрій Лубкович, їхні помічники, екіпаж гвинтокрила.
Також Президент проінформував, що травмовано 25 людей, у тому числі 10 дітей. Водночас він уточнив, що троє дітей загинули, адже гвинтокрил упав на територію одного з дитячих садочків. «Доручив Службі безпеки України у взаємодії з Національною поліцією України й іншими уповноваженими органами зʼясувати всі обставини того, що сталося», – зазначив Зеленський.
Він додав, що на місці трагедії працюють усі служби. «Мої співчуття всім рідним і близьким загиблих! Денис, Євген, Юрій, команда МВС... справжні патріоти України. Світла памʼять! Світла памʼять усім, чиї життя забрав цей чорний ранок!» – підкреслив Президент.
Як повідомлялося, у середу в Броварах на Київщині поряд із дитячим садком та житловим будинком упав гелікоптер. Унаслідок авіакатастрофи загинули міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
Раніше повідомлялося про 18 загиблих, у тому числі трьох дітей, а також про 29 поранених, серед яких – 15 дітей.
Фото: ОП