Прем'єра хореографічної вистави про сучасних українок VONA відбудеться 22 грудня на онлайн платформі Open Theatre.

Про це Укрінформу повідомив продюсер проєкту Максим Добролюбов.
«Міжнародний мистецький проєкт VONA створено за підтримки Goethe-Institut Ukraine. Цей проєкт - наслідок співпраці шести українських танцівниць та постановочної команди всесвітньо відомого театру танцю Піни Бауш», - сказав продюсер.

За його словами, це унікальний проєкт, оскільки вперше легендарний театр Піни Бауш створює подібну мистецьку колаборацію. Тим паче, що до війни напрямок сучасного фізичного, пластичного і танцювального театру почав набирати оберти, тож це неймовірна нагода поєднати цей театральний напрямок із українською душею та ментальністю.

«Ми хочемо показати усьому світу сучасну українську жінку з її емоціями та переживаннями. І це захопливо та дуже точно втілено мовою тіла, танцювальною пластикою. Це варто побачити кожному. Без слів усе зрозуміло», - зазначив Добролюбов.

У виставі задіяні Катерина Погорєлова, Тетяна Знамеровська, Ірина Астаф'єва, Галина-Оксана Щупак, Валеріа Потапова, Єва Силенко. Хореографію поставив Райнер Бер, який свого часу працював з Піною Бауш.
Прем'єра в німецькому театрі Піни Бауш відбулась у середині листопада. Українську прем'єру заплановано на 22 грудня. О 19 годині стартує показ на онлайн платформі Open Theatre. Доступ до перегляду вистави буде доступний дві доби за посиланням.
Театр Піни Бауш відомий своїми принципами танцтеатру, як окремого жанру, що поєднує пластичну/танцювальну та візуальну/театральну виразність.
Фото надані Максимом Добролюбовим