Агентство США з міжнародного розвитку (USAID) надасть Україні 60 млн доларів на зміцнення кібербезпеки.

Як передає Укрінформ, про це повідомляє пресслужба Міністерства цифрової трансформації.
«USAID заявило, що виділять 60 млн доларів на зміцнення кібербезпеки України. Це допоможе уряду захистити об'єкти критичної інфраструктури від російських кібератак. Зокрема, енергетичну, телекомунікаційну та системи зберігання даних», - ідеться у повідомленні.
Зазначається, що сьогодні віцепрем’єр-міністр – міністр цифрової трансформації Михайло Федоров зустрівся із заступницею голови USAID Ізобель Коулман. Під час зустрічі обговорили подальшу співпрацю України з Агенцією США з міжнародного розвитку, зокрема, посилення кіберзахисту та підтримку цифрової трансформації.

Фото: Мінцифри

Водночас, USAID співпрацюватиме з Новою Зеландією та Данією для зміцнення кібербезпеки України, а також підтримуватиме партнерські відносини з іншими країнами, які теж допомагають Україні. USAID сприятиме зміцненню цифрової інфраструктури, підтримуватиме приватний сектор в галузях інформаційних та комунікаційних технологій. А також допомагатиме Україні у розвитку цифрових інструментів для надання державних послуг та зменшення корупції.
«USAID – надійний партнер України. Завдяки підтримці агенції ми запустили застосунок та портал «Дія», а також десятки найпопулярніших послуг, які українці можуть отримати в декілька кліків. Команда Мінцифри активно співпрацює з USAID у сфері цифрової трансформації та кібербезпеки. За підтримки агенції ми створюємо найзручніші сервіси в Дії для українців і вже ділимося досвідом зі світом», – наголосив Федоров.
Як повідомлялося, під час Всесвітнього економічного форуму в Давосі USAID анонсувало, що планують виділити близько 650 тис. доларів для формування підходу до поширення цифрового досвіду України та мобільного застосунку «Дія» на інші країни.