Міжнародна літературна платформа Букнет (booknet.com) виділяє українську версію в окремий сервіс і переводить її на окрему інтернет-адресу – Booknet.ua.

Про це Укрінформу повідомили в PR-відділі української версії проєкту Букнет.
«Рішення про виділення українського Букнету в окремий проєкт пов'язане з двома чинниками. По-перше, україномовна версія на своєму ринку є абсолютним лідером за кількістю користувачів – у вересні 2022 року денна кількість українців, які користувались сайтом або мобільним додатком Букнету, досягла 55 тис. унікальних користувачів (у січні було 15 тис. користувачів на день). По-друге, фінансові показники українського Букнету за пів року зросли в рази. Так, за три зимових місяці було продано 44 тис. книжок, а вже за три літніх місяці - понад 100 тис. екземплярів», - розповіли в компанії.
Як відомо, Букнет – це платформа, де читач читає книжки безпосередньо опубліковані автором. Тому важливим показником для платформи є доходи самих авторів, які також стрімко зростають.
За інформацією Букнет, у червні цього року загальний гонорар авторів склав близько 600 тис. грн, а за вересень автори отримали 1,2 млн гривень. Платформа сплатила за третій квартал понад 800 тис. грн ПДВ до бюджету України.
В Букнет вважають, що такі темпи розвитку і доля сервісу на ринку електронних книг України дають підстави вважати, що український Букнет буде не просто сервісом публікації електронних книг авторами, а видавничим холдингом із різними напрямками розвитку, що не планується в інших мовних версіях.
Компанія Букнет працює на ринку з 2018 року. Це електронна бібліотека та соціальна платформа одночасно. На сайті можна читати книги популярних жанрів онлайн, завантажувати їх на комп'ютер чи телефон, а також спілкуватися з авторами та іншими читачами.
На сьогодні сервіс доступний українською, англійською та іспанською мовами.