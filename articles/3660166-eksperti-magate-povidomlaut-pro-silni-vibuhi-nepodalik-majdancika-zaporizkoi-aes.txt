Експерти Міжнародного агентства з атомної енергії, які перебувають на Запорізькій АЕС, повідомляють про потужні вибухи за межами станції, що вказують на військові дії поблизу об’єкта.

Про це заявив у четвер генеральний директор МАГАТЕ Рафаель Гроссі, передає Укрінформ.
Зазначається, що в середу вранці пролунало вісім сильних вибухів, від яких завібрували вікна в офісах АЕС, у четвер їх було ще більше.
Гроссі підкреслив важливість якнайшвидшого узгодження та впровадження зони ядерної та фізичної ядерної безпеки навколо майданчика.
"Я закликаю до створення зони захисту та ядерної безпеки навколо ЗАЕС протягом багатьох місяців. Я вдячний за рішучу підтримку, яку отримав від багатьох світових лідерів, у тому числі в Європі, але потрібно більше. Ми не можемо зупинятися", - сказав Гроссі в Європарламенті. Він повторив, що переговори з Україною та росією з цього питання були складними, оскільки торкалися чутливих військових питань.
Гроссі у Брюсселі поінформував ЄС про створення постійних місій МАГАТЕ з ядерної безпеки на решті ядерних об'єктів України. Минулого тижня він особисто відвідав церемонії підняття прапорів МАГАТЕ на Південноукраїнській, Рівненській АЕС та Чорнобильській АЕС. На початку цього тижня така місія МАГАТЕ також прибула на Хмельницьку АЕС.
"Зараз МАГАТЕ має постійні команди, які працюють на всіх атомних електростанціях України, а також на Чорнобильській АЕС. Вони надають технічну допомогу та консультації, оцінюють потреби станцій та звітують про свої висновки нам у Відні", - сказав гендиректор.
Україна поінформувала МАГАТЕ, що українські АЕС сьогодні знизили виробництво електроенергії внаслідок обстрілів енергетичної інфраструктури країни. Це підтвердили команди МАГАТЕ, які перебувають на об'єктах.