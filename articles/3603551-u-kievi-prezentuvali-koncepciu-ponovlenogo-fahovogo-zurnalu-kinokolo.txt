У межах 6-го тижня кінокритики презентували концепцію поновленого журналу "Кіно Коло" під назвою "Україна в огні".

Про це та інші результати кінофестивалю розповів кореспонденту Укрінформ директор Київського тижня критики Денис Іванов.
"Журнал "Кіно-Коло" був лабораторією ідей українського, які втілилися у 2010-х рр. у нову потужну хвилю вітчизняних фільмів. Нам потрібно мати візію кіноспільноти та кінематографу. Журнал виконує функцію проєктувальника, що дасть змогу українському кіно відбутися: без серйозної розмови, ми не будемо повноцінною кінематографією", - зазначив він.






Презентація концепції поновленого журналу «Кіно Коло» у Києві / Фото: facebook.com/kinokolo.ua




















































Проводячи аналогію із досвідом повоєнної Європи, Іванов підкреслив, що формат журналу дозволяє розгорнути унікальну фахову дискусію, що розвиватиме галузь у воєнний та повоєнний часи.
"Журнал "Cahiers du cinéma" сформував свою концепцію, яка вилилася в французьку нову хвилю, коли у Франції продукти після Другої світової війни видавалися картками. Така ж історія з італійським "Cinema", що вилився в італійський неореалізм у 1940-1950-х", - підкреслив він.
"Україна в огні" відсилає читача до творів письменника Олександра Довженка. На думку директора кінофестивалю, "це гарна рима з класичним українським твором, бо презентує певну сталість - ми не просто українське кіно, що виникло в 2010–х, ми потужно про себе заявляли із ХХ ст.".
Історичну тяглість українського кінематографа також ілюструють вітчизняні комедії 1930-1990 рр., зібрані в окремій програмі фестивалю. Зокрема, "Шкурник" Миколи Шпиковського, де розповідається езоповою мовою та сатирою про суспільні проблеми, зокрема, про радянську бюрократію.
За словами Іванова, майже на всіх сеансах українських фільмів були аншлаги, навіть попри повітряні тривоги й майже щоденне вимкнення світла. Загалом фестиваль відвідало 6,5 тис. глядачів, які також оцінили програму світового кіно, де були представлені як переможці фестивалів, так і фільми, що прорвалися на світову арену.
"Ми цього року показали румунський фільм - "4 місяці, 3 тижні і 2 дні", і австралійську стрічку "Піаніно". Також ми показали стрічку Томаса Вінтерберґа, яка на роки поставила данське кіно серед найбільших і найцікавіших кінематографій світу. Ми хотіли також сказати, що українське кіно є таким же геймченджером", - зауважив він.
Іванов підсумував, що фестиваль став не лише моральною підтримкою глядачів, а й унаочнив те, що "українська культура може бути репрезентабельною навіть у часі війни".
Шостий Київський тиждень критики тривав з 20 до 26 жовтня року в кінотеатрі "Жовтень". У межах фестивалю відбулося нагородження переможців премії "Кіноколо", де фільм "Памфір" режисера Дмитра Сухолиткого-Собчука зібрав нагороди у 5-х номінаціях.