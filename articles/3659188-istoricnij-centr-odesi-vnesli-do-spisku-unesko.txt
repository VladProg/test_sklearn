Історичний центр міста-порту Одеса включено до списку Всесвітньої спадщини ЮНЕСКО.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
«Історичний центр міста-порту Одеса» включено до Списку Всесвітньої спадщини ЮНЕСКО під загрозою», - написав глава МКІП.
Перша заступниця міністра закордонних справ Еміне Джапарова повідомила у Твіттері: таке рішення ЮНЕСКО означає, що Одеса буде під захистом організації.
«Дипломатична перемога! Комітет Всесвітньої спадщини ЮНЕСКО щойно включив культурно-історичну пам’ятку «Історичний центр міста-порту Одеса до Списку всесвітньої спадщини під загрозою. Це означає, що місто українське місто Одеса перебуватиме під захистом ЮНЕСКО», - написала Джапарова.
Національна комісія України у справах ЮНЕСКО висловила вдячність голові Комітету всесвітньої спадщини Її Високості Принцесі Хайфу Аль Могрін за рішучу позицію та відсіч спробам росії зірвати розгляд українського досьє під час сесії Комітету.
«Внесення культурно-історичної пам’ятки «Історичний центр міста-порту Одеси» до Списку Всесвітньої спадщини під загрозою дозволить захистити культурну спадщину Одеси і зберегти її від російських загарбників, які неодноразово спрямовували свої ракетні удари на місто», - зазначається у заяві.
У Нацкомісії зауважили, що Україна високо цінує підтримку з боку ЮНЕСКО зусиль щодо збереження національної культурної спадщини.
«Разом нам вже вдалося захистити унікальний кримськотатарський національний орнамент орьнек шляхом його внесення до Репрезентативного списку нематеріальної культурної спадщини людства. Безумовним досягненням також стало внесення елементу «Культура приготування українського борщу» до Списку нематеріальної культурної спадщини, що потребує негайної охорони», - наголосили у Нацкомісії у справах ЮНЕСКО.
Президент Володимир Зеленський подякував партнерам за підтримку включення історичного центру до списку Всесвітньої спадщини ЮНЕСКО.

"Сьогодні Одеса отримала захист ЮНЕСКО. Історичний центр портового міста Одеси не лише внесено до списку Всесвітньої спадщини, а й визнано об’єктом культурної спадщини під загрозою. Вдячний партнерам, які допомагають захистити нашу перлину від атак загарбників із рф", - зазначив Президент у Твіттері.
Як повідомляв Укрінформ, у серпні 2022 року у МКІП ініціювали включення історичного центру Одеси до Списку всесвітньої спадщини ЮНЕСКО за прискореною процедурою. У жовтні Україна офіційно передала на розгляд ЮНЕСКО номінаційний файл «Історичний центр міста-порту Одеси» для включення до Списку всесвітньої спадщини, а Президент Володимир Зеленський закликав провести позачергову сесію Комітету Всесвітньої спадщини ЮНЕСКО щодо включення історичного центру Одеси до списку.