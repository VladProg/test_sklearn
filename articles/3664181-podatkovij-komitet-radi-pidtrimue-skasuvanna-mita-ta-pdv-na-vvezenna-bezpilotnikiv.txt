Комітет Верховної Ради з питань фінансів, податкової та митної політики рекомендує парламенту підтримати законопроєкти № 8360 та № 8361-д, які спрощують ввезення на територію України безпілотних літальних апаратів та низки інших товарів на період воєнного часу.

Про це повідомив очільник комітету Данило Гетманцев у Телеграмі, передає Укрінформ.
Документи встановлюють, що тимчасово, на період дії воєнного стану в Україні, але не більш як до 1 січня 2024 року, звільняються від оподаткування ввізним митом та податком на додану вартість операції з ввезення на митну територію України БпЛА, оптичних та коліматорних прицілів, прицілів нічного бачення, тепловізійних біноклів, монокулярів та приладів нічого бачення.
При цьому зазначені пільги не застосовуватимуться до товарів, що мають походження з країни, визнаної державою-окупантом та/або державою-агресором, та ввозяться з території держави-окупанта чи з окупованої території України.
Також у доопрацьовану редакцію законопроєкту (№ 8361-д) комітет вніс норму про незастосування до таких товарів заходів нетарифного регулювання зовнішньоекономічної діяльності, у тому числі заходів державного експортного контролю.
Як повідомлялось, у 2023 році Міністерство оборони України збільшить закупівлі БпЛА для Збройних Сил України. Зокрема, з огляду на потреби і запити української армії, цього року на цей сегмент планують спрямувати близько 20 млрд грн.