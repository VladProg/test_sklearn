Ціни на нафту зростають у п'ятницю, 24 лютого, другу сесію поспіль, незважаючи на дані Міненерго США про суттєве збільшення запасів нафти в країні.

Як передає Укрінформ, про це повідомляє enkorr.
Вартість квітневих ф'ючерсів на нафту Brent на лондонській біржі ICE Futures становить $82,91 барель, що на $0,7 (0,85%) вище за ціну на закриття попередньої сесії. У четвер ці контракти здорожчали на $1,61 (2%), до $82,21 за барель.
Ціна ф'ючерсів на нафту WTI на квітень на електронних торгах Нью-Йоркської товарної біржі (NYMEX) піднялася на $0,66 (0,88%), до $76,05 за барель. За підсумками попередньої сесії вартість контрактів збільшилася на $1,44 (2%), до $75,39 за барель.
Комерційні запаси нафти у США минулого тижня збільшилися на 7,65 млн барелів - до 479,04 млн барелів, максимуму з травня 2021 року, свідчать дані щотижневої доповіді Міністерства енергетики країни.
Запаси на терміналі в Кушингу, де зберігається нафта, що торгується на NYMEX, зросли за підсумками восьмого тижня поспіль і досягли максимуму з червня 2021 року.
Запаси дистилятів збільшилися на 2,7 млн барелів, тоді як резерви бензину несподівано знизилися – на 1,86 млн барелів.
Нафтовий ринок залишається у вузькому ціновому діапазоні – близько $11 за барель – з початку 2023 року. З одного боку, підтримку йому надають очікування збільшення попиту в Китаї після зняття карантинних обмежень і побоювання зменшення пропозиції на ринку через скорочення видобутку росією. З іншого боку, ринок побоюється ослаблення американської економіки на тлі посилення грошово-кредитної політики Федеральною резервною системою (ФРС), зазначає Bloomberg.
«Для впевненого зростання цін на нафту необхідно більш переконливе збільшення ділової активності в Китаї», – зазначає аналітик Saxo Capital Markets Чаро Чанана.