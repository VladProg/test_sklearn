Міністерство культури та інформаційної політики у роковини повномасштабного вторгнення рф закликає зберігати пам'ять про полеглих і робити свій внесок у прийдешню перемогу.

Про це повідомляє пресслужба МКІП у Телеграмі, передає Укрінформ.
"Це був рік незламності та сміливості. Наступний — обов’язково стане роком Перемоги", - йдеться в повідомленні.
Водночас у відомстві підкреслили, що ці 365 днів навчили українців боротися за своє і за своїх.
"Ми навчилися створювати нове і жити попри обстріли, касетні бомби, крилаті ракети, дрони-камікадзе, блекаут, холод. Ми пізнали лють до ворога і як ніколи відчули українську єдність", - зазначили у МКІП.
Також у міністерстві закликали пам’ятати про воїнів, які стоять зараз на передовій, і про тих, хто повернувся на щиті. Бо вся ці жертви та боротьба - за українців і їхнє майбутнє.
Як повідомляв Укрінформ, 24 лютого 2022 року росія розпочала новий етап війни проти України – повномасштабний наступ. За рік сили оборони України завдали значних втрат агресору, знищивши майже 147 тисяч російських загарбників.
Фото з відкритих джерел