Шеф-редактор журналу "Універсум" Олег К. Романчук став лауреатом премії імені В’ячеслава Чорновола за публіцистичну збірку воєнного часу "Не бійсь. Не зраджуй. Не мовчи".

Про це повідомляє пресслужба Державного комітету телебачення і радіомовлення, передає Укрінформ.
"У збірці представлені твори, що висвітлюють вісім років гібридної війни, яку рф вела проти України. Автор аналізує політичні, економічні, соціальні процеси, досліджує драматичні і трагічні події в Україні – на фронті, в тилу, на інформаційному полі брані зокрема. Книга вийшла 2020 року у львівському видавництві "Універсум", - йдеться в повідомленні.
Загалом на премію були номіновані 15 робіт – книги, газетні публікації, а також два радіотвори, що вийшли в ефір Українського радіо, та документальний фільм. За премію змагалися журналісти, письменники, науківці з Києва, Львова, Одеси, Чернівців, Сумщини, Запоріжжя. Більшістю голосів премію присуджено доценту кафедри української преси ЛНУ ім. Івана Франка, засновнику й шеф-редактору журналу "Універсум" Олегу Романчуку.
"Члени комітету відзначили публіцистичну майстерність автора, який створив насправді унікальний доробок у галузі сучасної української публіцистики", - зауважили у Держкомтелерадіо.
Премія імені В’ячеслава Чорновола за кращу публіцистичну роботу в галузі журналістики присуджується щорічно з 2004 року за твори, що сприяють утвердженню історичної пам’яті народу, його національній свідомості та самобутності. Премія присуджується до дня народження В’ячеслава Чорновола – 24 грудня - у розмірі 20 тисяч гривень.