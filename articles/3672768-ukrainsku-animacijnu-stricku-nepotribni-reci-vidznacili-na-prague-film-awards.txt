Дебютний анімаційний короткий метр режисера Дмитра Лісенбарта здобув нагороду Best Animated Film у межах конкурсу на фестивалі незалежного короткометражного кіно в Празі.

Про це повідомляє пресслужба Державного агентства з питань кіно у Фейсбуці, передає Укрінформ.
Як зазначається, стрічка «Непотрібні речі» стала переможцем на Prague Film Awards, бо відповідає найвищим стандартам якості в категорії.
Фільм розповідає історію робота на ім'я Роб, який придбав людину-друга.

«Одного разу Роб гуляв містом і на вітрині «Крамниці непотрібних речей» побачив в кріслі немолодого чоловіка. Поруч із ним стояла табличка «Продається». Власник крамниці повідомив, що товар виставлений на продаж. Чоловіка звали Роберт. Робу хотілося мати друга. Він оформив покупку та отримав квитанцію. Роберт пояснив, що тепер він став домашнім вихованцем Роба, тепер той повинен забезпечити його дахом над головою і їжею, потурбуватися, щоб чоловік не нудьгував. Робот і людина стали жити разом», - йдеться в дописі.
Режисером фільму виступив Дмитро Лісенбарт, авторами сценарію – Дмитро Лісенбарт та Андрій Рушковський, художником-постановником – Дмитро Кривонос, продюсером – Віталій Хало. Стрічку створено кінокомпанією «Маркус Фільм» за підтримки Держкіно.
Як повідомляв Укрінформ, український фільм «Сліпобачення» Руслана Батицького отримав нагороду на Berlinale Co-Production Market – премію у €20 тис.