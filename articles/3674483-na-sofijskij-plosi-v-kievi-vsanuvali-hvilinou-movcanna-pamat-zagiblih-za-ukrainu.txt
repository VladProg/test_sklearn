Президент Володимир Зеленський та присутні на Софійській площі в Києві представники влади й військові вшанували хвилиною мовчання памʼять кожного захисника, який загинув за Україну.

Про це повідомляє кореспондент Укрінформу.
"Я прошу вас, усіх, хто зараз тут, на Софійській площі, і всіх, хто зараз чує мене, вшанувати хвилиною мовчання памʼять кожного і кожної, хто загинув за нашу державу», - закликав Зеленський.

Він звернувся до кожного присутнього, до українських солдатів: «Сьогодні після року вирішальної війни за незалежність України – і тут, на цьому величному місці, яке бачило Ярослава і Богдана, і Михайла, і багатьох інших, хто бився за Україну, – я хочу сказати усім вам, хто бʼється за Україну і хто живе Україною... Я хочу сказати: я пишаюся вами! Ми всі, кожен і кожна, пишаємося вами».
Зеленський подякував українцям, які не уявляють свого життя без допомоги іншим людям і всій Україні. Тим, хто стійко боронить позиції Батьківщини і наближає день нашої перемоги. «Саме від вас залежить, чи бути всім нам, чи бути Україні. Щодня залежить! Щогодини! Саме від тебе, український воїне! Найголовніша наша людина. Яка стоїть і завдяки якій стоять мільйони українців. Яка вистоїть і завдяки якій вистоїть Україна! Завдяки якій вічно лунатиме: "Слава Україні!", - наголосив він.

Президент подякував захисникам за хоробрість. «Слава Збройним Силам України, Національній гвардії, розвідці, Службі безпеки України, Національній поліції, українським прикордонникам і усім вам, нашим Силам оборони і безпеки! Слава усім вам, хто допомагає битися і хто рятує життя! Світла памʼять усім, чиє життя забрала ця війна», - сказав він.
Голова держави наголосив, що українці шанують всіх, завдяки кому збережено державу і майорить синьо-жовтий прапор.

“Героям слава! Ми говоримо ці слова щоразу, відповідаючи на наше національне гасло. Лунає: "Слава Україні!" – і чуємо згадку про тих, завдяки кому наша держава живе. Так звучать тисячоліття нашої історії і роки нашої війни за незалежність. Так шануємо покоління тих, хто міцно боровся, щоб у вільному Києві і повсюди у вільній Україні майорів наш синьо-жовтий прапор нашого народу. І так шануємо покоління те, яке зараз бореться за Україну. Шануємо кожного, шануємо кожну, хто став воїном для України, для нашої держави. Згадуємо кожного і кожну, хто рятував українців. Пам'ятаємо кожного і кожну, хто віддав своє життя заради життя України”, - сказав Президент.






На Софійській площі пройшов пам’ятний захід до річниці повномасштабного нападу Росії на Україну / Фото: Офіс Президента



























































































Він додав, що у цій шані зосередилися всі моменти величної історії України і пройденого українським народом.

Відео: Офіс президента
Як повідомляв Укрінформ, уже рік Україна живе у важких умовах: повномасштабне вторгнення росії на територію України розпочалося о 3:40 24 лютого 2022 року.