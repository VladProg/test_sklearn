Головному коменданту поліції Польщі Ярославу Шимчику під час його візиту в Україну було передано символічний подарунок, який пов’язаний із опором українського народу росії, і жодного умислу завдати шкоди Шимчику не було і не могло бути.

Про це йдеться у офіційному коментарі ДСНС щодо нещасного випадку, який мав місце в Головній комендатурі поліції Польщі, розміщеному на сайті відомства, передає Укрінформ.
“Виключно з добрих намірів і глибокої вдячності Ярославу Шимчику було передано символічний подарунок, який пов’язаний із опором українського народу російському агресору. Переконані, жодного умислу завдати шкоди Головному коменданту поліції Польщі не було і не могло бути”, - йдеться у повідомленні.
У відомстві впевнені, що після вивчення обставин і причин цього нещасного випадку будуть зроблені належні безпекові висновки з цієї ситуації.
ДСНС висловлює щирий жаль у зв’язку з цим випадком і бажають Головному коменданту поліції Польщі якнайшвидшого одужання.
“Високо цінуємо послідовну підтримку і допомогу, яку польська поліція надає Україні і громадянам України, котрі знайшли у Польщі свій тимчасовий прихисток від російського агресора. Під вмілим керівництвом Головного коменданта Ярослава Шимчика польська поліція демонструє високий професіоналізм і людяність”, - зазначають в установі.
У Державній службі України з надзвичайних ситуацій висловили сподівання, що цей випадок не матиме негативного впливу на високий рівень співпраці між органами правопорядку України і Польщі, а навпаки - ще більше посилить нашу співпрацю з метою, зокрема, наближення спільної перемоги над росією і встановлення справедливого миру в Україні відповідно до міжнародного права.
Як повідомлялося, 15 грудня в головному управлінні поліції Польщі стався вибух, внаслідок якого постраждали дві особи, зокрема головний комендант польської поліції Ярослав Шимчик.
Два протитанкові гранатомети (ймовірно RGW-90) генералу Шимчику подарували під час візиту в Україну, за словами української сторони, вони були використані.
Перший подарунок був від голови Національної поліції Ігоря Клименка – використаний протитанковий гранатомет, із якого стріляли по російських танках, на вигляд як довга труба, закупорена з обох боків пінополістиролом. Його переробили на динамік і Клименко, за словами одного з членів польської делегації, навіть увімкнув музику, щоб продемонструвати його роботу й запевнити, що всередині немає вибухових матеріалів.
Після зустрічі з головою Державної служби з надзвичайних ситуацій Сергієм Круком Шимчик отримав у подарунок ідентичний тубус гранатомета, щодо якого його теж запевнили, що гранатомет використаний і безпечний. Генералу також сказали, що тубус «можна перевозити без будь-яких документів і що він коштує як брухт».
Після повернення до Варшави Шимчик залишив подарунки у задній частині свого кабінету. Наступного дня він хотів перекласти подарунки, і коли поставив один із гранатометів вертикально на підлогу, за мить пролунав вибух. «Вибух був потужним – силою удару пробило підлогу та пошкодило стелю», - розповів Шимчик.