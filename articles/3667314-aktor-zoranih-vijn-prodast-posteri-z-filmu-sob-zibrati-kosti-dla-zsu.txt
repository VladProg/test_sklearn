Актор «Зоряних війн» Марк Гемілл виставить на продаж постери із фільму з власним автографом, щоб зібрати кошти на безпілотники для Збройних сил України.

Про це повідомляє пресслужба Міністерства культури та інформаційної політики в Фейсбуці, передає Укрінформ.
«Актор Марк Гемілл, який виконував роль Люка Скайвокера у кіносазі «Зоряні війни», виставить на продаж постери із фільму з власним автографом, щоб зібрати гроші на безпілотники для ЗСУ. Крім того, Гемілл додав, що радий зробити це, щоб підтримати Україну, чия тривала боротьба проти росії «не може не надихати»», - йдеться у повідомленні,
Як саме плакати будуть виставлені на продаж, ще не вирішено, але очікується, що продаж відбудеться напередодні роковин повномасштабного вторгнення росії в Україну 24 лютого.
Як повідомляв Укрінформ, Марк Гемілл став амбасадором фандрейзингової платформи United24 29 вересня 2022 року. Він вже допоміг зібрати кошти щонайменше на 500 безпілотників у рамках United24.
Крім того, американський актор озвучив англійську версію українського застосунку «Повітряна тривога».