Перемога України за підтримки союзників над російським агресором змінить світ та стане найважливішою перемогою цих часів.

Як передає власний кореспондент Укрінформу, про це заявив Президент України Володимир Зеленський під час свого виступу перед британськими депутатами у Вестмінстер-холі у ході візиту до Великої Британії.
“Ми знаємо, що свобода переможе. Ми знаємо: росія програє і ми знаємо, що перемога змінить світ, і це буде зміна, яка потрібна була вже давно”,- підкреслив Зеленський.
За його словами, Лондон разом з Києвом прямує до “найважливої перемоги у нашому житті”.
“Це буде перемога над самим уявленням про війну”, - наголосив глава Українськоъ держави.
Він пояснив, що після перемоги України будь-який агресор, який намагатиметься силою змінювати кордони, вбиватиме людей і руйнуватиме інфраструктуру, а також пробуватиме розширити свою диктатуру через злочинну і неспровоковану війну, як це робить сьогодні кремль, – програє.
Зеленський підкреслив, що Україна вже досягла значних результатів і зробили свій великий внесок в глобальну архітектуру безпеки.

Він наголосив, що світ сьогодні потребує української мужності, а також британського лідерства.
“Коли розпочалася повномасштабна війна, ми разом з Великою Британією і США та іншими союзниками заснували справжню коаліцію друзів. Це дуже важливо, що ви були серед тих, хто допомагав ще перед початком агресії. І завжди у майбутньому дуже важливо буде запобігати агресії ще перед тим, як вона сталася”, - підкреслив Президент України.
На його переконання, потрібно зберегти принципи превентивних дій для тих, хто стоїть перед загрозою агресії, і це має стати “базовим принципом антивоєнної політики”.
Зеленський зазначив, що разом із союзниками було створено декілька коаліцій: ПЗРК NLAW і Javelin, які зупинили наступ російської армії у перші дні агресії; а також артилерійську коаліцію, коаліцію протиповітряної оборони, що дало можливість врятувати багато українців від російських ракет, звірств і терору.
За словами Президента України, разом із Лондоном створено коаліцію країн, які запровадили значні санкції проти росії.
“Ваше лідерство у запровадженні санкцій щодо країни-терориста не викликає сумнівів. І ми повинні далі йти цим шляхом, поки росія втратить будь-які можливості фінансувати війну”, - наголосив український лідер, звертаючись до британських політиків.
Найважливішим він назвав потребу створення разом з країнами “Групи семи” коаліції цінностей, яка захищатиме світовий порядок, що спирається на міжнародному праві і правах людини.
Зеленський також наголосив на необхідності притягнення до відповідальності агресорів, а відтак потребі створення спеціального трибуналу щодо злочинів російської агресії проти України і механізму спеціальних компенсацій за російський терор.
Він також подякував британській владі за готовність підтримувати втілення в життя формули миру, яку запропонував Київ.
Як повідомлялося, Президент України Володимир Зеленський у середу перебуває з візитом у Великій Британії.