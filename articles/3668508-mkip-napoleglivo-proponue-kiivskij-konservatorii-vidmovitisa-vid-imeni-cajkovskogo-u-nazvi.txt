Міністерство культури та інформаційної політики направило лист до Національної музичної академії з пропозицією щодо відмови від імені Чайковського у назві закладу, оскільки цей діяч вважав себе «корінною російською людиною» та не мав прямого стосунку до розвитку НМАУ.

Про це міністр культури та інформаційної політики повідомив у Телеграмі, передає Укрінформ.


«МКІП, керуючись нормою частини другої статті 5 та частини першої статті 11 Закону України «Про присвоєння юридичним особам та об’єктам права власності імен фізичних осіб, ювілейних та святкових дат, назв і дат історичних подій», вносить пропозицію щодо відмови від імені Чайковського у назві НМАУ», - написав він.


Ткаченко зазначив, що, відповідно до цієї норми, імена фізичних осіб присвоюються з метою увічнення пам’яті про осіб, які внесли вагомий внесок у боротьбу за незалежність, розбудову Української держави. Натомість, за його словами, згідно з дослідженнями музикознавців, діяльність Чайковського не була пов’язана з НМАУ в її історіогенезі, а сам композитор ідентифікував себе як «корінна російська людина».



«МКІП уже неодноразово виступало з позицією щодо необхідності відмови від імені П.І.Чайковського у назві Національна музична академія України. Ми бачимо бажання студентів, тому шукаємо шляхи вирішення ситуації», - підкреслив він.


Як повідомлялося, Експертна рада Міністерства культури та інформполітики з питань подолання наслідків русифікації та тоталітаризму рекомендувала НМАУ розглянути на зборах трудового колективу питання вилучення імені Чайковського з назви навчального закладу. Рекомендації щодо перейменування закладу також були надані профільним комітетом Верховної Ради та УІНП.


Трудовий колектив Національної музичної академії України 26 грудня ухвалив рішення, що питання назви НМАУ ім. П.І.Чайковського потребує подальшого комплексного аналізу та вивчення вітчизняних та міжнародних експертних висновків.