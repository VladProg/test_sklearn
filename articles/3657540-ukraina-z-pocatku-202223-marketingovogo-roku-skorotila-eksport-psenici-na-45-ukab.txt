Україна від початку 2022/2023 маркетингового року, станом на 20 січня, експортувала 9 млн т пшениці, що на 45% менше аналогічного показника 2021/2022 маркетингового року.

Як передає Укрінформ, про це повідомляє пресслужба Українського клубу аграрного бізнесу (УКАБ).

"Станом на 20 січня з початку 2022/23 МР Україна експортувала 9 млн т пшениці, що на 45% менше аналогічного показника минулого року", - йдеться у повідомленні.
Зазначається, що основними причинами падіння експорту пшениці стали: зменшення виробництва пшениці у 2022 році, коли було зібрано 20,2 млн т (на 37% менше, ніж у 2021 році) та ускладнена логістика при здійсненні експорту через часткову блокаду українських морських портів російськими військами, неповноцінну роботу «зернового коридору» та все ще низьку пропускну здатність альтернативних маршрутів.


За даними УКАБ, через зміну логістики суттєво змінилася й географія експорту пшениці. Якщо до початку війни основними країнами-експортерами були Індонезія, Єгипет та Туреччина, то в поточному маркетинговому році це – Румунія, Іспанія і Туреччина.


В асоціації наголошують, що в України все ще залишається експортний потенціал пшениці і є перехідні залишки з минулого маркетингового року. Зауважується, що в Україні достатньо запасів й для внутрішнього споживання, що становить близько 7 млн т. Однак ціна все ще залишається низькою на українському ринку, що значно ускладнює подальшу діяльність українських аграріїв.
Як повідомляв Укрінформ, Україна у 2022 році експортувала понад 50 млн т зернових й олійних культур та продуктів їхньої переробки.