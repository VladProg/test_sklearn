Заступник міністра закордонних справ Андрій Мельник анонсував візит сьогодні до Києва «головних партнерів України».

Як передає Укрінформ, про це Мельник заявив у ефірі телемарафону «Єдині новини», коментуючи припущення ведучого про приїзд до Києва американських посадовців дуже високого рівня.
«Давайте ми поки збережімо цю інтригу і не будемо забігати наперед. Я сподіваюся, що той сюрприз, який готується, що все вдасться. Адже для нас важливо, що напередодні перших роковин агресії, великомасштабної агресії, ми відчуємо і побачимо не лише підтримку на словах, не лише солідарність, яку ми бачили, але й ще більшу допомогу і так само присутність наших важливих головних партнерів у Києві. Давайте почекаємо, залишилося зовсім недовго", - сказав заступник міністра.
Раніше ЗМІ повідомили, що у центрі Києва було перекрито низку вулиць, на яких бачили кортеж автомобілів.