У 2022 році 59% українців здійснювали розрахунки за товари та послуги у торговельних точках у безготівковий спосіб, половина з них – за допомогою цифрових карт.

Такі дані дослідження оприлюднила компанія Mastercard, передає Укрінформ.
«При розрахунках у фізичних торгових точках 59% українців обирають саме безготівкові оплати, а 8% взагалі уникають магазини, де можливість оплати карткою відсутня», - йдеться у повідомленні.
За даними дослідження, частка сashless-розрахунків торік збільшилася у кількох категоріях. Так, найбільш помітно частота безготівкових оплат зросла у категорії комунальні послуги (75% опитаних здійснювали оплати у безготівковій формі завжди або найчастіше), ліки (61%), квитки на потяг, міжміські автобуси та літаки (47%), одяг та взуття (46%), а також проїзд у міському громадському транспорті (26%).
Водночас вже 51% українців здійснювали розрахунки протягом останнього року за допомогою смартфона чи інших гаджетів з NFC (технологія бездротової передачі даних між пристроями на малій відстані – ред.), що на 11% більше, ніж у 2021 році. Третина ж українців готова повністю відмовитися від пластикових платіжних карток на користь цифрових у найближчі два роки.
Як повідомляють дослідники, торік зросла частка безготівкових транзакцій з використанням цифрових гаманців (Apple Pay, Google Pay та ін.) при купівлі товарів онлайн – з 20% у 2021 році до 37%. Натомість кількість людей, які оплачують онлайн-замовлення готівкою при отриманні товару, знизилася. Якщо у 2021 році таких було 39%, то минулого року фізичними грошима розраховувалися вже 28% клієнтів онлайнмагазинів та сервісів.
Продемонстрували у 2022 році українці і все більшу зацікавленість криптовалютою. Так, 13% респондентів вже здійснювали операції з криптовалютою, що вдвічі більше, ніж роком раніше. Ще 17% – планують здійснити криптооперації упродовж цього року.
Як повідомлялося, за даними НБУ, сума готівки, що перебувала в обігу в Україні станом на 1 січня 2023 року, становила 716,1 млрд грн. Це на 14%, або на 88,5 млрд грн більше, ніж рік тому.
Фото: itech.co.ua