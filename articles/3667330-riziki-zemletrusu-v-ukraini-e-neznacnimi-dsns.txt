Ризики землетрусу на території України є, але вони незначні.

Про це під час брифінгу в Медіацентрі Україна-Укрінформ сказав директор Департаменту реагування на надзвичайні ситуації ДСНС Володимир Демчук, відповідаючи на запитання про появу повідомлень у соцмережах щодо загрози землетрусу в Україні.

“У першу чергу це (повідомлення про ймовірність землетрусу в Україні — ред.) поширюється з метою посіяти паніку серед населення. Безумовно, ризики є, але вони не такі значні, як на території Туреччини. І зараз говорити, що Україні загрожує такого ж роду масштабні землетруси, ми не можемо. Є відповідні фахівці, які можуть це підтвердити”, - зазначив він.
За словами представника ДСНС, нинішній землетрус у Туреччині - один із наймасштабніших за останні роки, і Україна долучилась до ліквідації наслідків трагедії.
«Відповідно до указу Президента і на розпорядження Кабінету Міністрів 6 лютого рятувальники були мобілізовані Державною службою з надзвичайних ситуацій. Ми підготували найбільш підготовлених фахівців, які вміють працювати під час землетрусів, під час техногенних завалів, щоб надати допомогу в пошуку громадян», - зазначив Демчук.

Він продемонстрував відео підготовки і відправлення українських рятувальників до Туреччини.
Як повідомлялося, 6 лютого на південному сході Туреччини сталося два землетруси: в районі Пазарджик провінції Кахраманмараш - магнітудою 7,7 та в районі Ельбістан тієї ж провінції — магнітудою 7,6.
За останніми даними, кількість загиблих унаслідок землетрусів у Туреччині та Сирії перевищила 3,4 тисячі, постраждали понад 45,5 тисяч.
До Туреччини вирушив пошуково-рятувальний загін ДСНС - майже 90 рятувальників та 10 пошуково-рятувальних собак.
Фото: pixabay.com