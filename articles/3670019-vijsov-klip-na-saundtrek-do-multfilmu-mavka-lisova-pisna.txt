Студія Animagrad (FILM.UA Group) до Дня усіх закоханих представила кліп на романтичний саундтрек до анімаційного фільму «Мавка. Лісова пісня», який виконали Артем Пивоваров та Христина Соловій.

Як передає Укрінформ, про це повідомляє Державне агентство України з питань кіно.


«Саундпродюсером та композитором «Мови вітру», автором мелодії та аранжування став Артем Пивоваров. Натхненням для музиканта стала не тільки історія Мавки та Лукаша, але й те, що саме він подарував свій голос головному герою мультфільму. Текст майбутнього хіта створений Артемом та Христиною у співавторстві — слова писали кожен для свого куплету. Трек звучить в одній зі сцен мультфільму, яка дає початок романтичній історії головних героїв», - йдеться у повідомленні.


За словами Артема, «це емоційна композиція про кохання попри різні обставини і смертельну небезпеку. У ній йдеться про почуття двох сердець із різних світів. Вона надихає і дає надію, що любов і музика переможуть будь-яке зло. Тому її вихід був приурочений до 14 лютого».



Режисером-постановником відеороботи виступив Андрій Колесник, оператором-постановником — Сергій Ревуцький, а неймовірні образи для виконавців створила Дзвінка Сивик.


Кадри за участю Артема та Христини у фантазійних локаціях доповнюють епізоди з анімаційного мультфільму, більшість з яких глядачі побачать вперше.


Прем’єра мультфільму в кінотеатрах відбудеться вже 2 березня.
Анімаційний фільм створено за підтримки Держкіно, Агентства США з міжнародного розвитку (USAID). Кінотеатральну дистрибуцію здійснює FILM.UA Distribution та Кіноманія. Генеральним медіапартнером проєкту виступає канал 1+1.


Як повідомляв Укрінформ, студія Animagrad (FILM.UA Group) презентувала основний трейлер анімаційної стрічки «Мавка. Лісова пісня».