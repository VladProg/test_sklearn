Точна кількість культурних цінностей, які були викрадені та вивезені російськими військовими з Херсона, буде відома не раніше ніж за два місяці.

Про це сказала заступниця міністра культури та інформаційної політики України Катерина Чуєва під час брифінгу в Медіацентрі Україна-Укрінформ.


«У випадку з Херсоном робота йде. Поки що зарано говорити про її завершення. Мова йде про десятки тисяч предметів на сьогодні. Точну кількість ми зможемо сказати не раніше ніж за два місяці, а може й довше. І на додаток, не всіх цих предметів є фотографії, це теж окремий виклик для нас. Але як тільки ці документи будуть офіційно завершені, вони всім зацікавленим сторонам будуть передані», - сказала Чуєва.


За її словами, відслідкувати переміщення культурних цінностей з тих територій, які ще окуповані військами рф, набагато складніше.


«Є ще проблеми буквального пограбування об'єктів культурної спадщини, зокрема археологічних об'єктів в зонах бойових дій. Це завжди ризики, бо, на жаль, там самі себе захистити пам’ятки не можуть. Масштаб цієї катастрофи, я думаю, ми побачимо взагалі пізніше», - зазначила заступниця міністра.




Чуєва також зауважила, що наразі вкрай необхідно регулярно підтримувати комунікацію з усіма спільнотами, які нині в Україні та поза її межами працюють над збереженням культурної спадщини. За її словами, така комунікація має відбуватися і з українськими фахівцями, і з закордонними партнерами, донорами, а також українським бізнесом.


Як повідомлялося, раніше міністр культури та інформаційної політики Олександр Ткаченко заявляв, що у Херсоні відбулася найбільша крадіжка культурних цінностей російськими загарбниками з часів Другої світової війни.