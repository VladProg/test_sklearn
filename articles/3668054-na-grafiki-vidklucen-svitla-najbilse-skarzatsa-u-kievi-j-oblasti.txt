У січні 2023 року Державна інспекція енергетичного нагляду розглянула 5 987 звернень споживачів, 77% з них стосувалися дотримання операторами системи розподілу (ОСР) порядку відключень електроенергії.

Як передає Укрінформ, про це повідомляє пресслужба Держенергонагляду.
«Таке зростання кількості скарг пов’язане з початком застосування графіків стабілізаційних та аварійних відключень після масованих ракетних ударів рф по енергетичній системі України. Споживачі електроенергії почали звертатися до органів влади, зокрема, і до Держенергонагляду, стосовно справедливої і рівномірної черговості розподілу використання доступної електроенергії між споживачами та подібних питань», – ідеться у повідомленні.
Зазначається, що за результатами розгляду скарг інспекція надала 5 362 роз’яснення. На користь громадян вирішено питання, порушені у 546 зверненнях. Зокрема, найбільше звернень заявників розглянуто територіальними органами Держенергонагляду у Київській області – 2 017 звернень; Києві – 532 звернення; Одеській області – 487 звернень; Чернівецькій – 460 звернень та Сумській – 431 звернення.
При цьому найбільше скарг споживачів (4 634 звернення, або 77% від усіх отриманих за січень) стосувалися дотримання ОСР порядку застосування обмежень на постачання електроенергії.
Як повідомлялося, Національна комісія, що здійснює державне регулювання у сферах енергетики та комунальних послуг (НКРЕКП), оштрафувала вже 9 обленерго за "недотримання графіків відключень в умовах дефіциту електроенергії".