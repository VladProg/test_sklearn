Безпілотний винищувач Kızılelma розробки турецької компанії Baykar Makina успішно пройшов чергові випробування, його готують до першого польоту.

Про це сказав технічний директор Baykar Makina, повідомляє Укрінформ з посиланням на CNN Türk.

“Пройдено ще одне наземне випробування. Сподіваюся, він (Kızılelma - ред.) рахує дні до свого першого польоту. Я можу сказати у розумінні його бойового майбутнього, що ми знаходимося на завершальній стадії Kızılelma, це буде перший турецький безпілотний військовий літак", - сказав Сельчук Байрактар.
Перший політ Kızılelma запланований вже у наступному році.
За словами Сельчука Байрактара, безпілотний винищувач Kızılelma та ударні безпілотники Bayraktar TB3 SİHA, які будуть розміщуватися на кораблях, зроблять революцію в історії бойових дій.
Як повідомляв Укрінформ, безпілотний винищувач Kızılelma зможе розвивати швидкість 800 км/год, його вантажопідйомність становитиме 1500 кг. Завдяки безпілотному управлінню новий БПЛА Kızılelma компанії Baykar Makina зможе виконувати складніші завдання у бою через відсутність ризику втрати пілота.