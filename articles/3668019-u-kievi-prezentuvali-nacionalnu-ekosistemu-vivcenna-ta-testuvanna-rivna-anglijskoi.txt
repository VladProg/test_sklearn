В Україні стартує Національна екосистема вивчення та тестування рівня володіння англійською мовою, до якої можуть долучитися всі бажаючі вивчити англійську мову, в тому числі вчителі та державні чиновники, до яких в майбутньому будуть висуватися вимоги обов’язкового володіння англійською мовою.

Презентація Національної екосистеми вивчення та тестування рівня володіння англійською мовою відбулася у четвер в Укрінформі.
“Ширша можливість використання англійської мови піднімає вартість кожної людини. Це найбільш вживана мова, мова державного спілкування, бізнесу, нових можливостей, зокрема, для навчання. Знання англійської мови та широке її вживання поступово приводить нас до цивілізації, до наших партнерів, полегшує спілкування, можливості зараз мати різного роду зв’язки - від навчання до партнерства по зброї”, - сказав на презентації міністр культури та інформаційної політики Олександр Ткаченко.

Він нагадав, що минулого року уряд почав розробку законопроєкту про забезпечення функціонування англійської мови як мови міжнародного спілкування, який передбачає, зокрема, обов'язкове володіння англійською мовою для держслужбовців, офіцерів - військових, начальників середнього й вищого складу Нацполіції, науково-педагогічних працівників вишів.
Наразі ця платформа – це, за словами Ткаченка, своєрідний тізер наступних кроків, які Міністерство культури та інформаційної політики спільно з Мінцифри та Міносвіти буде впроваджувати цього року.
“Існування такого додатку та маркетплейсу дозволяють чиновникам різного рівня вже долучатися до вивчення англійської мови”, - додав Ткаченко.
Як зазначив на презентації генеральний директор Директорату дошкільної, шкільної, позашкільної та інклюзивної освіти Олег Єресько, Міністерство освіти та науки вже готується впровадити певні кроки для підвищення рівня володіння англійською мовою і серед педагогічних та науково-педагогічних працівників.

“Ми як Міністерство спільно з Інститутом модернізації змісту освіти втілюємо і через інститути післядипломної освіти і через мережу українських освітніх хабів, де будемо проводити навчання англійської мови, не лише поглиблювати, підвищувати кваліфікацію вчителів-філологів, але й вчителів непрофільних предметів, знання англійської мови, щоб вони також могли запроваджувати елементи білінгвального навчання”, - сказав Єресько.
Також вчителі можуть долучитися до платформи Національної екосистеми вивчення та тестування рівня володіння англійською мовою.
Наразі платформа доступна для всіх за посиланням www.engmova.in.ua. Для того, щоб долучитися до навчання, одним із перших кроків необхідно адаптивне тестування на визначення рівня володіння англійською мовою. Як розповів на презентації автор наймасовішого освітнього онлайн проєкту України «Lingva.Skills» Віталій Зубков, адаптивне тестування полягає у виконанні завдань, які в залежності від рівня володіння англійською мовою будуть або складнішими або легшими. Якщо ви даєте неправильну відповідь, то наступне завдання буде легшим, якщо правильну, то наступне завдання буде складнішим. Таким чином, за словами Віталія Зубкова, система визначить з високою долею вірогідності ваш рівень володіння англійською мовою.

Далі можна перейти на платформу сервісів для вивчення англійської мови, своєрідний маркетплейс з будь-яких сервісів вивчення англійської мови, які є в Україні, як платні, так і безкоштовні. Сервіси будуть додаватися протягом всього часу існування платформи.
Третій крок — платформа «Lingva.Skills», яка на сьогодні є наймасовішим сервісом безкоштовним вивчення англійської мови в Україні.
Як повідомляв Укрінформ, в серпні 2022 року уряд ініціював розробку законопроєкту про функціонування англійської як мови міжнародного спілкування. Пропонується, що обов'язково англійською мають володіти держслужбовці, зокрема, голови місцевих адміністрацій, офіцери - військові, начальники середнього й вищого складу Національної поліції, науково-педагогічні працівники вишів. Також передбачається удосконалення стандартів освіти, спрямованих на вивчення англійської мови всіма здобувачами освіти, а також впровадження додаткових курсів для дорослих. Крім того, розширюється обсяг застосування англійської мови у сферах, дотичних до іноземців, наприклад, у закладах культури, транспортній сфері, міжнародній торгівлі.