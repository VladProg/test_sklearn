Фільм «Памфір» режисера Дмитра Сухолиткого-Собчука з 26 січня виходить у широкий український прокат.

Про це повідомляє пресслужба Держкіно, передає Укрінформ.
«Прокат в Україні та “знайомство” з українським глядачем для мене неймовірно важливі. Зображення на екрані нашої реальності — це все атрибути мирного життя, яке нам належить, ніхто у нас цього не забере. У цьому є наша перемога, ми відстоюємо свою цілісність, а мистецтво є частиною цієї цілісності, і важливо, щоб глядач її відчув. І тому прокат в Україні є дуже важливим для цього усвідомлення: ми не тільки захищаємо свої територіальні кордони, а й ментальність та культуру, тримаємо цю цілісну форму нас як держави, як нації, як народу”, - сказав Сухолиткий-Собчук.

Зазначається, що українська фестивальна прем’єра фільму відбулася 25 жовтня 2022 року в межах Київського тижня кінокритики.

«Памфір» розповідає про чоловіка, який повертається з заробітків додому на Західну Україну напередодні традиційного карнавалу Маланки і відновлює зв’язок зі своїм неспокійним минулим. Головні ролі у фільмі зіграли Олександр Яцентюк, Соломія Кирилова, Станіслав Потяк, Мирослав Маковійчук, Олена Хохлаткіна, Іван Шаран.

Фільм спродюсований українською компанією BOSONFILM, продюсерками Олександрою Костіною та Євгенією Яцутою у копродукції із Лорою Бріан з французької компанії Les Films d'Ici, Богною Шевчик і Клаудією Смєєю-Ростворовською з польської Madants та Жаркарло Насі з чилійської компанії Quijote Films.

Співпродюсерами фільму виступили Артем Колюбаєв з Mainstream pictures, Альона Тимошенко, Адольф Ель Ассаль з Wady Films, Сільвана Сантамарія з Soilfilms, Адам Гуделл з Moderator Inwestycje та Studio Orlando.
Як повідомлялося, українські фільми "Памфір" і "Цензорка" номіновані на нагороду Європейської кіноакадемії UROPEAN DISCOVERY – Prix FIPRESCI.
Фото: usfa.gov.ua