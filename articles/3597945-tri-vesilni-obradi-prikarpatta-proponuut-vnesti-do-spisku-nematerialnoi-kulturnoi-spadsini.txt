На Прикарпатті Коломийська громада, пропонує внести до Національного переліку нематеріальної культурної спадщини три весільні обряди.

Про це у Фейсбуці повідомив Коломийський міський голова Богдан Станіславський, передає Укрінформ.
«Управління культури та туризму подало три весільні обряди з нашої громади на внесення до Національного переліку нематеріальної культурної спадщини України», - повідомив Станіславський.
За його інформацією, йдеться про обряди «Завивання молодої» в селі Корнич, «Вбирання деревця у молодого» у селі Раківчик та «Шиття вінка для молодої» у селі Воскресінці.

Богдан Станіславський запевняє, що мешканці сіл бережуть ці унікальні народні обряди й самотужки дбають, щоб не втратити важливу частину української культури.
Як повідомляв Укрінформ, на базі Музею просто неба у Пирогові громади Рівненщини продемонстрували традиції весілля Рівненського Полісся.