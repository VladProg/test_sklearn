Вищий антикорупційний суд обрав організатору надання хабаря ексзаступнику міністра розвитку громад, територій та інфраструктури запобіжний захід у вигляді арешту з можливістю внесення застави у розмірі 100 млн грн.

Про це інформує пресслужба суду, передає Укрінформ.
“У вівторок, 24 січня, слідча суддя Вищого антикорупційного суду у повному обсязі задовольнила клопотання детектива НАБУ і застосувала до ймовірного організатора надання неправомірної вигоди ексзаступнику міністра розвитку громад, територій та інфраструктури запобіжний захід у вигляді тримання під вартою із альтернативою внесення застави у сумі 100 000 472 грн”, - йдеться у повідомленні.
Підозрюваного взято під варту у залі суду. Строк тримання під вартою – до 24 березня 2023 року включно.
Як повідомлялося, прокурор Спеціалізованої антикорупційної прокуратури висловив клопотання у ВАКС про обрання ексзаступнику міністра розвитку громад та територій Василю Лозинському запобіжного заходу у вигляді тримання під вартою з можливістю внесення 50 млн грн застави. Наразі клопотання іще розглядається у ВАКС.
21 січня детективи Національного антикорупційного бюро викрили заступника міністра розвитку громад, територій та інфраструктури та інших членів організованої групи на одержанні 400 тисяч доларів неправомірної вигоди за сприяння в укладанні договорів на закупівлю обладнання та техніки.
За даними слідства, влітку 2022 року Кабінет Міністрів виділив 1,68 млрд грн на відновлення об‘єктів критичної інфраструктури та забезпечення населення у зимовий період світлом, теплом і водопостачанням. Однак у ході розслідування з’ясувалося, що низка посадових осіб центральних та регіональних органів виконавчої влади вирішили привласнити частину державних коштів.
Так, перебуваючи у змові з іншими особами, посадовці забезпечили укладання договорів про закупівлі за завищеною вартістю з наперед визначеними суб’єктами підприємницької діяльності. Натомість підприємці мали передати посадовцям за «перемогу» у тендерах 280 млн грн, які становили різницю між реальною та закупною вартістю послуг.
Під час проведення обшуків в офісі підприємців було виявлено та вилучено 920 тис. грн та 38,7 тис. дол.