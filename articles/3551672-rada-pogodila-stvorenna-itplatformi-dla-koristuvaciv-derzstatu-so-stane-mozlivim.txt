Верховна Рада ухвалила закон про офіційну статистику, який передбачає створення ІТ-платформи, на якій можна буде завантажити, отримати і розповсюдити якісні дані.

Як передає Укрінформ, про це повідомив віцепрем'єр-міністр - міністр цифрової трансформації України Михайло Федоров у Телеграмі.
"Сьогодні Верховна Рада прийняла законопроєкт про офіційну статистику. Це важливий крок у цифровій трансформації Держстату. Законопроєкт передбачає створення ІТ-платформи, де можна швидко завантажити, отримати і розповсюдити якісні дані", - зазначив він.
За словами міністра, завдяки ІТ-платформі статистика буде доступна в режимі реального часу. Крім того, юридичні особи більше не подаватимуть звіти для збору статистики на папері, що є черговим кроком у побудові paperless-країни.
Проєкт закону про офіційну статистику (реєстр. № 5886) внесено Кабінетом Міністрів, Верховна Рада ухвалила законопроєкт у першому читанні 1 липня. Згідно з даними на офіційному сайті парламенту, за ухвалення законопроєкту в повторному другому читанні та в цілому проголосували 255 народних депутатів.
Як повідомлялося, у Міністерстві цифрової трансформації працюють над цифровізацією сфери нотаріату, де першою електронною послугою стане оформлення дозволу на виїзд дитини за кордон у застосунку «Дія».