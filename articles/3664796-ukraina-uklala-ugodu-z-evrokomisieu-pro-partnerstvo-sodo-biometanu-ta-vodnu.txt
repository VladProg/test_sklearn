Уряд України та Європейська комісія уклали Меморандум щодо стратегічного партнерства у сферах біометану, водню та інших синтетичних газів.

Як передає Укрінформ, про це повідомляє пресслужба Міністерства енергетики.
«Мета партнерства - поглиблення співпраці у розвитку відновлюваної енергетики, зокрема, екологічно чистих, сталих газів та їх деривативів, а також синхронізація зусиль щодо прискорення «зеленого» переходу», – йдеться у повідомленні.
Зазначається, що партнерство з відновлюваних газів стане вагомим доповненням до Стратегічного енергетичного партнерства між Україною та ЄС, а також діалогу Україна – ЄС щодо Зеленого курсу. Це ще один крок у сприянні виробництву, транспортуванню, зберіганню та використанню відновлюваних газів.
Як повідомлялося, Україна сподівається на збільшення обсягів експортно-імпортних операцій з Європою та прискорення інтеграції ринків електроенергії й природного газу.
Фото: Міненергетики