Україна потребує більшої військової підтримки з боку Заходу, аби відбити російську збройну агресію, нинішньої допомоги є недостатньо.

Про це під час виступу на Всесвітньому економічному форумі в Давосі під час участі у дискусійній панелі “На захисті Європи” заявив президент Польщі Анджей Дуда, передає кореспондент Укрінформу.
Як зазначив польський лідер, Україна потребує багато зброї, оскільки війна складна і їй не видно кінця. Він висловив побоювання, що зараз росія готує новий наступ, який, можливо, станеться у найближчі декілька місяців.
“Необхідно направити нову військову техніку, нове озброєння в Україну. Насамперед йдеться про сучасні танки і снаряди, щоб захистити Україну, щоб вона могла захищатися і зупинити російський наступ”,- підкреслив Дуда.
Він зауважив, що донині цієї військової допомоги було недостатньо.
“Потрібно більше нашої допомоги, більше наших засобів та озброєння, оскільки ситуація стає складною”,- наголосив польський лідер.
Він зазначив, що, можливо, упродовж кількох наступних тижнів чи місяців може статися “ключовий момент, коли усі ставитимуть собі питання: чи Україна вистоїть?”.
Польський лідер наголосив, що абсолютно найважливішою справою є те, щоб Україна захистила свою незалежність.
“Ми повинні їм в цьому допомогти”,- констатував він.
Він також подякував генсеку НАТО Єнсу Столтенбергу, який під час дискусійної панелі підкреслив, що війна завершиться за столом переговорів, але Україні необхідно допомогти на полі бою.
Дуда зазначив, що Президент України Володимир Зеленський нещодавно заявив: Україна потребує від НАТО насамперед гарантій безпеки і якби члени Альянсу дали згоду надати їх під час саміту у Вільнюсі, то це був би справжній успіх НАТО й України. Відтак, Дуда, звертаючись до Столтенберга, підкреслив, що він буде дуже вдячний за надання НАТО гарантій безпеки Україні.
Як відомо, з 24 лютого росія здійснює повномасштабну збройну агресію проти України.
Фото: ОП