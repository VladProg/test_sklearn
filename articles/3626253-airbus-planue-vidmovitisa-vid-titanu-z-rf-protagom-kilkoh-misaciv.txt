Авіабудівна корпорація Airbus планує відмовитися від закупівлі російського титану протягом кількох місяців.

Про це заявив виконавчий директор Airbus Defense & Space Майкл Шолхорн, передає Укрінформ із посиланням на Reuters.
«Щодо титану, то ми знаходимося в процесі розриву (зв'язків – ред.) з росією. Це питання місяців, а не років… Я не можу назвати вам точну дату, це складний процес із сертифікацією та всім іншим, що потрібно в авіації, але це станеться», - сказав Шолхорн на брифінгу.
За його словами, наразі Airbus закуповує певний відсоток російського титану, але компанія «явно знаходиться на шляху до того, щоб стати незалежною від нього».
Airbus, згідно зі звітом за 2019 рік, використовувала російський титан для конструкції військових гелікоптерів NH90 та Tiger. Шолхорн зазначив, що компанія більше не потребує титану для військової продукції, але для цивільних літаків залишилося зовсім небагато.
Поки Airbus шукає альтернативних постачальників, їхній конкурент Boeing призупинив закупівлі титану з росії ще навесні. Джерела в галузі повідомляють, що компанія розширила закупівлі зі США та Японії. Однак сертифікація нових постачальників за суворими аерокосмічними стандартами може зайняти роки.
росія є найбільшим виробником титану, він використовується в основному в авіаційних двигунах та шасі для великих літаків.