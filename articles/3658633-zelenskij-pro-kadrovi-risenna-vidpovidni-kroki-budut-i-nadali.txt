Президент Володимир Зеленський наголосив, що ухвалені у вівторок кадрові рішення - “чергові”, а відповідні кроки будуть і надалі.

Про це у своєму зверненні наприкінці 335-го дня повномасштабної війни сказав Президент Володимир Зеленський, передає Укрінформ.

Відео: ОП
“Сьогодні суспільство побачило чергові кадрові рішення, які були ухвалені. Я підкреслю це слово – «чергові». Відповідні кроки будуть і надалі – кожен із них суспільство побачить і, я впевнений, підтримає. Будь-яка внутрішня проблематика, яка заважає державі, прибирається й буде прибиратися. Це справедливо, це потрібно для нашого захисту й це допомагає нашому зближенню з європейськими інституціями”, - зазначив Зеленський.
Він додав, що “нам потрібна міцна держава, і Україна буде саме такою”.
“І сьогодні своїм указом я ввів у дію ще одне рішення РНБО. Деталі – згодом”, - повідомив Зеленський.
Як повідомлялося, 24 січня Президент Володимир Зеленський звільнив голів п’яти обласних державних адміністрацій, а також Кирила Тимошенка із посади заступника керівника ОП, замість якого призначив Олексія Кулебу.