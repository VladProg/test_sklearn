У португальському містечку Алмада стартував міжнародний турнір із дзюдо серії Гран-прі (Grand Prix).

У перший день змагань киянин Артем Лесюк (вагова категорія до 60 кг) дійшов до чвертьфіналу, де поступився грузину Георгію Сардалашвілі, передає Укрінформ.
У «втішній» сутичці за путівку у малий фінал за «бронзу» Лесюк зазнав поразки від представника Франції грузинського походження Луки Мхеїдзе і у підсумку посів 7-е місце.
Переможцем у цій категорії став японець Ямато Фукуда, який у фіналі поборов іспанця Франциско Гаррігоса.
В 1/32 фіналу завершив боротьбу Каро Марандян з Кременчука (66 кг), на стадії 1/16 фіналу - Дільшот Халматов з Київщини (60 кг), киянин Богдан Ядов (66 кг), а в 1/8 фіналу - Анастасія Чижевська з Ірпіня (57 кг).
28 січня на татамі вийдуть українці Олександр Кошляк, Владислав Казіміров (обидва - до 73 кг), Гєворг Манукян (до 81 кг), Анастасія Антіпіна (63 кг) та Наталія Чистякова (70 кг).
У заключний день турніру 29 січня Україну представлятимуть Антон Савицький (100 кг), Яків Хаммо (понад 100 кг), Єлизавета Литвиненко та Юлія Курченко (обидві - до 78 кг), Руслана Булавіна та Христина Гоман (обидві - понад 78 кг).
Зазначимо, що основною задачею дзюдоїстів є набір рейтингових очок для олімпійської кваліфікації Парижа-2024, яка триватиме до червня наступного року.
Фото: ijf.org.