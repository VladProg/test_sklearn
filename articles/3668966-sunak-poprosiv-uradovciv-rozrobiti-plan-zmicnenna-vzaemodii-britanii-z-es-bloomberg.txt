Прем'єр-міністр Ріші Сунак у приватному порядку звернувся до урядовців з проханням розробити план поглиблення відносин Великої Британії з Європейським Союзом, що зумовлено, зокрема, російською війною проти України.

Як передає Укрінформ про це повідомляє Bloomberg з посиланням на власні джерела в британському уряді.
Ідеться, зокрема, про тіснішу співпрацю у сфері оборони, міграції, торгівлі, енергетики та міжнародних стандартів.
Британські посадовці сподіваються, що найближчими днями зможуть оголосити про вирішення багаторічної суперечки з ЄС щодо торговельних домовленостей для Північної Ірландії після Brexit. Водночас команда Сунака прагне використати це як можливість для загального поліпшення зв'язків з Євросоюзом.
Сунак чітко дав зрозуміти європейським лідерам, що рішуче налаштований розв'язати питання торгівлі з Північною Ірландією, яке погіршило відносини після виходу Британії з ЄС.
Команда Сунака вважає, що співпраця з Францією вкрай важлива для зупинення нелегальних мігрантів, які перетинають Ла-Манш на човнах.
Британія також працює над детальними планами зміцнення оборонних зв'язків з Європою після вторгнення росії в Україну.
Видання відзначає, що Сунак і президент Франції Еммануель Макрон виступили єдиним фронтом, приймаючи президента України Володимира Зеленського, який прилетів з Великої Британії до Франції на британському урядовому літаку.
Найближчими тижнями має бути оприлюднено оновлений Комплексний огляд британської оборони, безпеки, а також зовнішньої політики щодо України.
Пропонується поліпшити офіційні відносини та діалог у оборонній сфері, а також укласти угоду, яка спростить участь британських військових у операціях Євросоюзу.
Реакція Лондона на війну в Україні дала йому чудову можливість зайняти більш лідерські позиції у структурах командування й управління НАТО. ЄС, зі свого боку, теж, імовірно, вітатиме тіснішу співпрацю у сфері безпеки, оскільки Велика Британія і Франція мають найпотужніші збройні сили в Європі.
Уряд хоче тісніше співпрацювати з ЄС щодо спільного оборонного експорту, щоб утримати неєвропейські країни від укладання контрактів з росією та Китаєм. Це може виявитися складнішим завданням для переговорів.
Попри гострі кулуарні розбіжності з Німеччиною, війна в Україні зблизила європейські країни і Велику Британію в питаннях зовнішньої і оборонної політики – більше, ніж будь-коли за останні десятиліття.
Поглиблення торговельних відносин з Європою матимуть важливе значення для розв’язання економічних проблем у таких сферах, як нові технології, а також для боротьби глобальними перебоями в постачанні та суперництві з Китаєм.
Британія потребує захисту своїх компаній від протекціоністської політики США та ЄС. Відповідні переговори ведуть міністр підприємництва й торгівлі Кемі Баденок і сам Сунак.
Також Лондон хоче більше впливати на міжнародні стандарти щодо товарів, що також потребує посилення взаємодії з ЄС.
Зазначається, що, намагаючись зблизитись з ЄС, прем'єр-міністр ризикує наразитися на критику затятих євроскептиків у своїй Консервативній партії.