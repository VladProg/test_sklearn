Президент Володимир Зеленський заявив, що зараз уже не може сісти за стіл переговорів із главою російської федерації володимиром путіним.

Відповідну заяву він зробив під час пресконференції "Лютий. Рік незламності", повідомляє кореспондент Укрінформу.
Зеленський зазначив, що до початку повномасштабного російського вторгнення був готовий до перегорів із путіним. Він зазначив, що звертався із проханням допомогти організувати переговорний процес до президента Турецької Республіки Реджепа Тайїпа Ердогана та інших світових лідерів.
«Я говорив: посадіть путіна за стіл переговорів. Я йому (Ердогану – ред.) говорив. І не тільки йому. Я говорив багатьом, що не можна допустити ризику повномасштабної війни. Він (президент Туреччини – ред.) не зміг тоді це зробити. І не тільки він. Зараз він вважає, що може, але зараз ми не можемо. Це вже не та людина (йдеться про путіна). Там немає з ким говорити», - сказав Зеленський.
Як повідомляв Укрінформ, у Києві триває пресконференція глави Української держави Володимира Зеленського, присвячена річниці від початку повномасштабного російського вторгнення.