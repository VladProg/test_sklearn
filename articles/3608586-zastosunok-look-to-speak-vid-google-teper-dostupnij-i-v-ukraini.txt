Додаток Look to Speak від Google, що полегшує спілкування людям із моторними та мовленнєвими порушеннями, відтепер доступний і в Україні.

Як передає Укрінформ, про це повідомляє Міністерство охорони здоров'я із посиланням на офіційний блог Google Україна.
У МОЗ нагадали, що Google презентував Look to Speak – додаток для Android, який дозволяє обирати готові фрази та відтворювати їх уголос завдяки рухам очей споживача, – майже два роки тому. Відтоді додаток був запущений 18 мовами.
Нещодавно за підтримки першої леді Олени Зеленської Look to Speak зробили доступним українською мовою.

Дружина Президента наголосила, що здатність спілкуватися та взаємодіяти з людьми навколо є частиною ключових потреб кожного: «Для більшості вона є непомітною та автоматичною, як, наприклад, процес дихання. Проте внаслідок різних обставин людина може втратити цю здатність, не мати можливості говорити чи користуватись комп'ютером, планшетом, мобільним телефоном та іншими пристроями. Особливо зараз, коли, війна щоденно множить ризики опинитись у такій ситуації, ми як суспільство маємо об’єднуватись і максимально допомагати одне одному долати ці страшні обставини».
Одним із прикладів відповідальної взаємодії України зі світовими технологічними лідерами є локалізація додатка Look to Speak від Google.
«Він допомагає людям із порушеннями опорно-рухового апарату та мовлення спілкуватися за допомогою руху очей. Це прибирає бар'єри у спілкуванні, даючи можливість кожному і кожній бути почутими. Приємно, що українські громадські організації у сфері охорони здоров’я, медичні установи та всі, хто цього потребує, можуть використовувати передові цифрові рішення, тепер адаптовані під потреби українських користувачів. Я впевнена, що такі ініціативи як Look to Speak не лише відкриють нові можливості для наших громадян, але й стануть прикладом для інших технологічних компаній, що зараз допомагають Україні», - зазначила Зеленська.
Технології, реалізовані в додатку, можуть допомогти людям висловлювати щоденні потреби, почуття, виражати особистість.
За словами засновниці та президентки Українського товариства терапії мови і мовлення Оксани Ляльки, через травми та стани, спричинені війною, ймовірно, збільшується кількість людей з порушенням моторики та мовлення. Крім того, непрямі впливи, такі як стрес та недоїдання, підвищують ризик інсульту, який також може призвести до моторних та мовленнєвих порушень, а доступ до терапії цих порушень залишається обмеженим.
Як повідомляв Укрінформ, Зеленська відкрила в Лісабоні найбільшу європейську технологічну конференцію Web Summit 2022, під час якої закликала IT-фахівців з усього світу допомагати Україні.