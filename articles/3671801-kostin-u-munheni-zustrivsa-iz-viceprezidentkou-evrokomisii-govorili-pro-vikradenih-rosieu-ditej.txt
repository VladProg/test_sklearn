Генеральний прокурор Андрій Костін під час візиту у Мюнхен обговорив із віцепрезиденткою Європейської комісії з питань демократії та демографії Дубравкою Шуїцею питання захисту прав та інтересів примусово депортованих росією дітей.


Про це Офіс генерального прокурора повідомив у Телеграмі, передає Укрінформ.
Як зауважили в ОГП, свого часу Шуїця особисто пережила трагедію війни та добре розуміє, через що сьогодні проходять українці. Генпрокурор подякував їй за залученість та підтримку.
«Ми робимо все можливе, щоб захистити права українських дітей, примусово депортованих до рф, та повернути їх додому», – запевнив він.
Як повідомляв Укрінформ, за даними неурядової організації Conflict Observatory, російська влада вивезла з України щонайменше шість тисяч дітей та займається їх «перевихованням», переважно в дитячих таборах.
Фото: Андрій Костін, ТГ