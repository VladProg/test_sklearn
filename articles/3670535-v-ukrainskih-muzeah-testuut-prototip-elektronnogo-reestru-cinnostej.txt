У 12 українських музеях тестують прототип електронної системи реєстру Музейного фонду у межах проєкту, започаткованого у межах співпраці МКІП, Міністерства культури та національної спадщини Польщі та Solidarity Fund PL.

Про це повідомляє пресслужба Міністерства культури та інформаційної політики, передає Укрінформ.
«На сьогодні триває робота з розробки базового програмного забезпечення електронної системи реєстру МФУ. Задля ефективної роботи було створено робочу групу, до якої увійшли представники 12 провідних музеїв України різного профілю: історичні, природничі, археологічні, художні тощо... Саме ці культурні установи беруть участь у тестуванні прототипу, аналізують необхідний функціонал, надають рекомендації щодо змін та зможуть першими випробувати майбутнє програмне забезпечення», - йдеться в повідомленні.
У МКІП зазначають, що наступним етапом впровадження проєкту стане аналіз рівня комп’ютеризації музейних установ та наявних в Україні систем електронного обліку. За результатами першого етапу та фідбеку від музеїв розробники ПО проведуть аналіз бізнес-процесів, реалізованих в електронній системі, та доопрацюють її. МКІП надалі має забезпечити реєстрацію в системі всіх установ, уповноважених на зберігання предметів МФУ, а в підсумку — відмову від паперового обліку.
«Успішна реалізація цього проєкту дозволить установам, що уповноважені на зберігання об'єктів державної частини МФУ, самостійно інтегрувати до системи реєстру дані про музейні предмети, які в них зберігаються, реставруються, перевозяться або були втрачені. Реєстр буде доступний для взаємодії з державними та міжнародними системами для отримання дозволів на вивіз культурних цінностей та подальшої інтеграції України в мистецьку спільноту Європи. Окрім цього, відкриті дані реєстру будуть опубліковані на інформаційному вебресурсі для популяризації українського мистецтва та музейних колекцій», - підкреслюють у відомстві.
Державна частина Музейного фонду України наразі налічує понад 12 мільйонів об'єктів. З початком повномасштабної війни потреба в діджиталізації музейних ресурсів України стала нагальною.
Проєкт реалізується представництвом Фонду міжнародної солідарності в Україні та фінансується Канцелярією прем'єр-міністра Республіки Польща.
Як повідомлялося, близько 1500 об’єктів культурної спадщини та культурної інфраструктури були пошкоджені або зруйновані внаслідок повномасштабного вторгнення рф в Україну.
Фото: ukr. media