У реабілітаційному центрі Superhumans, який облаштовують на базі військового шпиталю у Львові, готують перший біонічний протез українському військовому. який отримає 24-річний Віталій із Житомира.

Як передає Укрінформ, про це повідомляє Superhumans Center у Фейсбуці.
"У армії Віталік з 18 років, приймав участь у війні на Сході з 2016 по 2019 рік, та пішов на війну у 2022. У червні Віталій отримав уламкове поранення внаслідок танкового обстрілу під селом Врубівка у Луганській області. Після травми він ще годину добирався до місця, звідки його змогли евакуювати до Бахмута. Тут Віталіку ампутували ліву кисть, трохи вище зап’ястя", - йдеться у повідомленні.

Фото: Superhumans Center, Facebook

Зазначається, що біонічний протез руки йому створить британська компанія Open Bionics. Хлопцю зробили усі підготовчі процедури – заміри, гіпсовий зліпок руки і дали можливість потестувати пробний прототип його майбутнього протезу. Скоро він отримає свій персональний протез.
Як повідомляв Укрінформ, у медзакладі на Львівщині, де розміщуватиметься клініка протезування та реабілітації Superhumans Center, відремонтовано приміщення і розгорнуто 820 ліжок.
Superhumans Center — майбутній центр протезування та реабілітації, який утворюють у Львівській області шляхом модернізації та переобладнання державної лікарні. Ініціативу Superhumans підтримала перша леді України Олена Зеленська.