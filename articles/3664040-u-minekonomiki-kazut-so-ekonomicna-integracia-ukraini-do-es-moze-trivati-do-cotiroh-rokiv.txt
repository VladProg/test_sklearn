Повна економічна інтеграція України до Європейського Союзу може зайняти від 2 до 4 років.

Про це сказав заступник міністра економіки - торговий представник України Тарас Качка журналістам у Києві, передає кореспондент Укрінформу.



"З тими зусиллями, які ми доклали в минулі роки, то це питання двох - трьох - чотирьох років, це насправді дуже швидко. Зараз найідеальніша геополітична, економічна і розвиткова ситуація по якій нам легко інтегруватись у внутрішній ринок Європейського Союзу", - сказав Качка.



Він зазначив, що в українському суспільстві є високі очікування щодо тих формулювань, які пов'язані зі вступом в ЄС. Україна має прогрес у виконанні семи політичних критерій виконання яких потрібно, щоб почати переговори про вступ до ЄС. Однак оцінку ЄС щодо їх виконання Україною, потрібно очікувати восени.



Як повідомлялося, у червні 2022 року Єврокомісія рекомендувала надати Україні статус країни-кандидата в члени ЄС за умови виконання сімох рекомендацій, що стосуються боротьби з корупцією та відмиванням коштів, ухвалення антиолігархічного законодавства та нового закону про ЗМІ, забезпечення прав національних меншин, а також конституційної, антикорупційної та судової реформ.