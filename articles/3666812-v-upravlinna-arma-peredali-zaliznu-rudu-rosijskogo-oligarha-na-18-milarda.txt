В управління АРМА передали раніше арештовані в декількох морських портах України 166 тисяч тонн залізної руди орієнтовною вартістю ₴1,8 мільярда, яка є власністю іноземної компанії.

Як передає Укрінформ, про це Офіс генерального прокурора повідомляє у Телеграмі.
За даними слідства, упродовж 2021-2022 років юридична особа-нерезидент, зареєстрована в країні Європейського Союзу, разом з компаніями рф, афілійованими з російським олігархом, задекларувала переміщення територією України до країн Азії в митному режимі «транзит» залізну руду на загальну суму понад ₴1,3 мільярда.
З метою ухилення від сплати податків та інших обов’язкових платежів, які сплачуються в ході імпорту товарів на територію України, службові особи компанії використовували механізм так званого «перерваного транзиту».
«Насправді ж вони не мали на меті вивезення руди за межі України. Фактично службові особи компанії відвантажували товар суб’єктам господарювання - резидентам України, не сплачуючи при цьому митні платежі», - ідеться в повідомленні.
Таким чином державі завдано понад 118 млн грн збитків.
Як повідомляв Укрінформ, у січні арештовані за матеріалами Нацполіції активи російського олігарха на майже 800 млн грн передали до АРМА.
Зокрема, йшлося про десятки тисяч тонн залізної руди, яку мали намір доставити морським транспортом ракетобудівним підприємствам впк рф.
Фото: 24TV.UA