Головний тренер футболістів донецького «Шахтаря» Ігор Йовичевич підбив підсумки гри плей-офф Ліги Європи УЄФА з французьким «Ренном» (2:1).

Наставник українського клубу зазначив, що у першому поєдинку у Варшаві його команді важливо було зіграти на перемогу, передає Укрінформ.
«Дуже важливо було зіграти на перемогу, щоб перший тайм з цих двох матчів нокаут-фази був вдалим і щоб ми з гарним результатом поїхали до Ренна. Поєдинок дав нам багато інформації, і ми зробимо добрий аналіз. Відсутність ігрової практики була негативним фактором для нас, ми знали про це, бо граємо проти «Ренна» - однієї з команд, що перебувала в найкращій формі у Європі до чемпіонату світу, провела 17 поспіль матчів без поразок. Нині, після мундіалю й до сьогодні, у них невелика криза в результатах, і ми хотіли цим скористатися... У другому таймі ми дещо загубили контроль, перша лінія вже не була настільки свіжою, і ми не дружили з м’ячем, наскільки хотіли б. Вони забили м'яч, але добре, що ми знову захопили ініціативу і загалом мали більше гольових моментів, ніж суперник. Знаємо, що у Ренні буде дуже важка граі. Вони на своєму полі дуже вдало грають, і це гарний тест для нас. Але, вважаю, «Шахтар» буде готовий до другого матчу навіть трошки краще, ніж до першого», - сказав Йовичевич.
Поєдинок у відповідь відбудеться 23 лютого на арені «Роажон Парк» у Ренні.
Переможець протистояння за сумою двох матчів вийде до 1/8 фіналу Ліги Європи.
Фото: www.facebook.com/fcshakhtar.