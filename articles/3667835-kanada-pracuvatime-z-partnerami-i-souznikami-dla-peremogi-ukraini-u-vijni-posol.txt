Канада працюватиме з партнерами і союзниками, аби Україна мала все необхідне для перемоги.

Про це заявила посол Канади в Україні Лариса Ґаладза в інтерв’ю BBC News Україна, повідомляє Укрінформ.
«...Ми збираємося працювати з нашими партнерами і союзниками, щоб Україна мала те, що їй необхідно для виграшу... Україна перемагає. Подивіться на тактику, яку використовують росіяни. Вони не на полі бою, вони завдають ударів по спальних районах Дніпра, Запоріжжя, електростанціях Києва та околиць. росія змушена завдавати ударів по цих місцях, тому що вона програє в тих районах, де вона зустрічає Збройні сили України», - заявила дипломат.
Вона зауважила, що люди, які кажуть про «втому від України», відірвані від реальності: «Тому, що у світі ви бачите силу, єдність, рішучість. Я не прогнозую зменшення підтримки, особливо враховуючи, що путін продовжує демонструвати приклади абсолютної зневаги до фундаментальних принципів, які роблять світ безпечним».
Ґаладза також зазначила, що має високу довіру до осіб, які займаються плануванням в Україні, і якщо вони нададуть перелік того, що необхідно, то завдання Канади - надати це. За її словами, існує добрий координаційний механізм між Києвом та Оттавою на двосторонній основі і між Україною та її партнерами - на багатосторонній.
«Надання підтримки - це не тільки про озброєння. Чи вам потрібне навчання, запчастини, контракти щодо обслуговування? Ми маємо переконатися, що не тільки передаємо машини, а й у тому, що ті, хто їх отримає, матимуть можливість ними керувати настільки довго, наскільки це можливо. Озброєння, яке Канада надала, прибуває на комплексній основі, ми продовжимо з цим підходом», - підкреслила дипломат.
Щодо корупційних скандалів в Україні, Ґаладза відзначила важливість того, що такі факти стають відомими і що уряд робить правильні кроки. Вона наголосила, що антикорупційна архітектура України працює і збільшує свої можливості. Водночас, за її словами, немає доказів того, що зброя потрапила не в ті руки, тому є довіра високого рівня щодо того, як українці її використовують.
Як повідомлялося, Канада минулого тижня оголосила, що приєднається до міжнародної “танкової коаліції” та передасть Україні чотири танки Leopard 2. Оттава також погодилася купити для України систему ППО NASAMS та 200 броньованих автомобілів.

Фото: LvBS