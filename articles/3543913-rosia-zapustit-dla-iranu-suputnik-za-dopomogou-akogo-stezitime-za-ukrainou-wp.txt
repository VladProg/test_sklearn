Наступного тижня росія має намір на замовлення Ірану підняти на орбіту розвідувальний супутник, який спершу використовуватиметься для стеження за Україною.

Як повідомляє кореспондент Укрінформу, про це із посиланням на власні джерела у Західних розвідувальних службах пише The Washington Post.

"Новий супутник, який росія наступного тижня готується запустити для Ірану, суттєво покращить спроможність Тегерана стежити за військовими цілями на Близькому Сході, але спершу москва має намір використовувати космічний апарат для підтримки власних воєнних дій в Україні", - йдеться у матеріалі.
Зазначається, що "роскосмос" планує здійснити запуск 9 серпня із космодрома "Байконур", виконавши угоду з Іраном, перемовини щодо якої тривали чотири роки.
"росія погодилася збудувати та запустити систему "Канопус-5", до складу якої входитиме камера високої роздільної здатності, що дасть Тегерану безпрецедентні можливості, в тому числі майже постійного моніторингу чутливих об'єктів в Ізраїль та Перській затоці", - стверджує WP.
Утім, доступ до супутника Іран отримає не одразу.
"росія, якій не вдається досягти своїх військових цілей під час п'ятимісячного наступу в Україні, повідомила Тегеран, що планує кілька місяців чи довше використовувати супутник, аби покращити власне стеження за військовими цілями у цьому конфлікті", - зауважує видання.
Ця співпраця - ще одна ознака все більшої політичної та військової співпраці між Москвою та Тегераном. "За даними Західних розвідників, камера космічного апарата має роздільну здатність 1,2 метра. Це суттєво менше, ніж можливості американських розвідувальних супутників та сучасних комерційних провайдерів супутників знімків, утім навіть це суттєво покращить чинні спроможності Ірану", - підсумовується у матеріалі.