Світова спільнота від початку повномасштабної російської агресії активно допомагає Україні у захисті її культурної спадщини.


Про це сказав генеральний директор Національного музею Революції гідності Ігор Пошивайло під час міжнародного форуму з безпеки культурної спадщини «Війна в Україні: Битва за культуру», повідомляє кореспондент Укрінформу.
«На захист культурної спадщини стали не лише дуже активні українці, а й уся світова спільнота. І ось уже, по суті, майже рік закордонні уряди, міжнародні інституції, організації, установи тісно співпрацюють з державними органами України, закладами культури, фахівцями, волонтерами... Вони надавали нам захисне обладнання, фінансову та гуманітарну допомогу, проводили наради, тренінги, конференції, консультації, забезпечували оцінку втрат і ризиків, документування злочинів проти культури, проведення антиаварійних та стабілізаційних робіт. Масштаби підтримки вражають, і ми глибоко вдячні за це», - сказав Пошивайло.
Водночас він зазначив, що агресія рф проти України триває. Наразі понад 1200 об'єктів культурної інфраструктури було пошкоджено, десятки тисяч артефактів викрадено, десятки тисяч людей, які займаються культурою, переміщено.
«Саме час нам звірити годинники, усвідомити уроки року, що минув. Року, що змінив не лише Україну, а й весь світ. Проаналізувати потреби і ситуації, окреслити стратегії на найближчий час, посилити мережі реагування і взаємодопомоги. Скоординувати наші дії. І все це задля однієї мети - збереження культурної спадщини в умовах війни, розвитку спроможностей у швидкому реагуванні, підтримці працівників та інституцій культурної сфери, притягнення країни-агресорки до відповідальності, сприяння сталому розвитку української культури», - наголосив Пошивайло.
Як повідомлялося, близько 1500 об’єктів культурної спадщини та культурної інфраструктури були пошкоджені або зруйновані внаслідок повномасштабного вторгнення рф в Україну.