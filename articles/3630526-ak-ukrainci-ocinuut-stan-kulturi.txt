Близько 6% осіб оцінюють стан галузі української культури як добрий, близько 45% як поганий.

Про це свідчать результати опитування Українського культурного фонду, які оприлюднила завідувачка сектору аналітичної роботи УКФ Людмила Кожекіна під час VІ Форуму «Креативна Україна: Сила стійкості», передає кореспондент Укрінформу.
«Близько 6% респондентів оцінюють стан культури як добрий. Близько половини сказали, що стан культури задовільний. І близько 45% оцінили стан культури як поганий. І це цілком зрозуміло в сьогоднішніх умовах», - сказала Кожекіна.
Вона зазначила, що абсолютна більшість опитаних вважає, що розподіл коштів на розвиток культури для тих регіонів, які зазнали руйнувань від війни, має здійснюватись за окремою програмою.
Також 73% респондентів вважають, що розвитку української культури перешкоджає відсутність стабільної фінансової підтримки від держави.
Крім того, 75% опитуваних продовжують працювати у сфері культури і лише 11% тимчасово не працюють.
Було опитано впродовж 1-18 грудня 638 респондентів (креативні підприємці та креативні фахівці-заявники; грантоотримувачі; експерти УКФ та працівники МКІП). Метод збору даних: онлайн анкетування.
Як повідомлялося, Український культурний фонд пропонує фахівцям у галузі культури та креативних індустрій долучитися до експертних рад з відбору проєктів претендентів на гранти.