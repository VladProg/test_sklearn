Спільну заяву мобільних операторів України та ЄС продовжено ще на 6 місяців з можливістю подальшої пролонгації; відповідно, українці зможуть і далі спілкуватися з близькими у ЄС за доступними тарифами європейської зони вільного роумінгу.

Як передає Укрінформ, про це повідомляє пресслужба Міністерства цифрової трансформації.
«Україна активно співпрацює з Європейським Союзом у секторі роумінгу. Зараз для нашої країни надзвичайно важливо приєднатися до роумінг-простору ЄС. Адже мільйони українців тимчасово виїхали до різних країн Європи і мають бути на зв'язку з рідними. Зі свого боку ми робимо важливі кроки у цьому напрямі», — поінформував віцепрем'єр-міністр-міністр цифрової трансформації Михайло Федоров.

Зазначається, що європейська сторона підтвердила готовність схвалити оновлений Додаток 17-3 (Правила, що застосовуються до телекомунікаційних послуг) до Угоди про асоціацію між україною та ЄС. Це ще один крок до вільного роумінгу з ЄС (Roam like at home) на постійній основі.
«Один із пріоритетів Мінцифри - запуск технології 5G та приєднання до транспортних 5G- коридорів ЄС. ЄС відзначив роботу України щодо трансформації телеком-сектору відповідно до європейських положень і закликав продовжувати», - додали у міністерстві.
Як повідомлялося, з березня 2022 року в Україні працює нацроумінг. Завдяки йому можна швидко перемикатися між операторами без зміни сімкарт та тарифів.