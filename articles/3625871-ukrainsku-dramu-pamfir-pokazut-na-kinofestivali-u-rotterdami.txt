Драму "Памфір" режисера Дмитра Сухолиткого-Собчука покажуть на кінофестивалі International Film Festival Rotterdam - 2023 у програмі Harbour.

Про це повідомляє пресслужба Державного агентства з питань кіно, передає Укрінформ.
"Співпраця з міжнародним Роттердамським кінофестивалем розпочалась ще у 2020 році, коли фонд Hubert Bals підтримав зйомки стрічки, а у 2022 році завершений фільм відібрали до програми Harbour фестивалю IFFR, що стане також його прем‘єрою в Нідерландах", - зауважили у Держкіно.

Як зазначається, вже вчетверте «Памфір» відбирають до програм найвідоміших кінофестивалів світу, зокрема і класу А. Тиждень тому фільм отримав нагороду від кінокритиків за кращу картину на Cairo International Film Festival у Єгипті, а також брав участь на фестивалів в Каннах та Карлових Варах.
Крім того, 1 грудня зкінчується голосування за приз European Film Award від Європейської кіноакадемії у програмі EUROPEAN DISCOVERY – Prix FIPRESI, за який змагається "Памфір".
Події фільму розгортаються на заході Україні напередодні традиційного карнавалу Маланка. Головний персонаж Памфір повертається додому, до своєї сім’ї, після довгої відсутності та мусить виправити помилку сина й відновити зв’язок зі своїм кримінальним минулим.
Головні ролі виконали Олександр Яцентюк, Соломія Кирилова, Станіслав Потяк, Мирослав Маковійчук, Олена Хохлаткіна, Іван Шаран.
У Держкіно поінформували, що після успішної прем’єри в Каннах “Памфір” був відібраний до програм більш ніж 40 фестивалей у 25 країнах.
Фільм створено за підтримки Держкіно, Українського культурного фонду, Польського інституту кіно та французького CNC. Також фільм підтримали найвідоміші європейські фонди Visions Sud Est, Göteborg Film Fund, Hubert Bals Fund, Чернівецька обласна державна адміністрація. Промоція фільму здійснюється за підтримки Українського Інституту, German Films та Goteborg Film Fund.