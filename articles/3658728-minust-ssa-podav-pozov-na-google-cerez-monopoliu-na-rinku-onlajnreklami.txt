Міністерство юстиції США та вісім американських штатів подали судовий позов на компанію Alphabet Inc. Google з вимогою припинити бізнес пошукового гіганта у сфері рекламних технологій через «незаконну монополізацію ринку» цифрової реклами.

Про це повідомляє в вівторок агентство Bloomberg, передає Укрінформ.
«Позов, який ми подали сьогодні, має на меті притягнути Google до відповідальності за те, що, на наше переконання, є його давньою монополією на цифрові рекламні технології, які творці контенту використовують для продажу реклами, а рекламодавці використовують для купівлі реклами у відкритому Інтернеті», - заявив у цьому зв’язку керівник антимонопольного управління Мін’юсту США Джонатан Кантер.
Серед штатів, які приєдналися до позову, зазначені, в тому числі Каліфорнія, Нью-Йорк і Вірджинія.
У відповідь в компанії Google назвали цей позов «спробою визначити переможців і переможених у висококонкурентному секторі рекламних технологій». При цьому, там нагадали про подібний позов генпрокурора штату Техас, більшу частину якого недавно відхилив федеральний суд.
Як повідомлялося, Google є домінуючим гравцем на ринку цифрової реклами США вартістю. Компанія контролює більшість технологій, що використовуються для купівлі, продажу та показу онлайн-реклами. Міністерство юстиції США заявило, що домінування Google дозволяє компанії отримувати принаймні 30 центів з кожного долара, який рекламодавці витрачають шляхом використання його інструментів онлайн-реклами.