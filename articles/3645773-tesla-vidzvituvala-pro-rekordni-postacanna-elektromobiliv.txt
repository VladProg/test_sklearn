Американська компанія Tesla повідомила про рекордний обсяг поставок електромобілів в останньому кварталі 2022 року, однак він виявився меншим, ніж очікували аналітики.

Про це повідомляє Укрінформ з посиланням на Forbes.
Компанія зазначила, що в кварталі, який закінчився 31 грудня, вона поставила клієнтам по всьому світу 405 278 своїх автомобілів, що на 47% більше, ніж рік тому.
Однак цього було менше за очікувані 418 тисяч одиниць, виходячи з середніх оцінок аналітиків. Річні поставки склали 1,31 млн одиниць порівняно з трохи менше 1 млн 2021 року.
Протягом четвертого кварталу виробництво в Китаї, найбільшому джерелі прибутку для компанії зіткнулося з проблемами, пов’язаними зі зміною політики країни щодо COVID-19. Це також вплинуло на економіку загалом, що призвело до уповільнення внутрішнього попиту на електромобілі, хоча експорт автомобілів із батарейним живленням із Китаю залишається стійким.
Водночас, на думку експертів, перспективи Tesla в 2023 році невизначені, враховуючи побоювання щодо зацикленості генерального директора компанії Ілона Маска на Твіттері і через значні продажі акцій Tesla, що залишили компанію без цілеспрямованого лідерства на тлі посилення конкуренції у сфері електромобілів.
Як пише видання, сукупні поставки седанів Model 3 та хетчбеків Model Y склали 388 131 автомобіль у четвертому кварталі, тоді як автомобілі вищого класу Model S та Model X вартістю від $100 000 становили 17 147 одиниць.
Акції компанії впали на 69% у 2022 році, закінчивши рік на рівні $123,18.
Як повідомлялося, генеральний директор Tesla Ілон Маск заявив, що впродовж наступних двох років не продаватиме акції компанії.