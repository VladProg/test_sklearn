Європейська комісія закликає Україну привести у відповідність до рекомендацій законодавство про Конституційний Суд, деолігархізацію, відмивання коштів та національні меншини.

Про це заявив єврокомісар з питань розширення та сусідства Олівер Варгеї на спільному засіданні уряду України та Європейської Комісії, передає кореспондент Укрінформу.
"Ми вражені швидкістю, з якою Україна рухається у забезпеченні виконання цих семи рекомендацій за дуже складних обставин та вітаємо реформи, що відбулися… Водночас швидкість не повинна бути за рахунок якості», - наголосив він.
Відтак Варгеї привітав просування у боротьбі з корупцією, судовій реформі та боротьбі з відмиванням коштів. Водночас комісар закликав продовжувати представляти реформи у відповідності з рекомендаціями та поглядами зацікавлених сторін, підтримуючи темп.
«Нам відомо про деякі застереження від Ради Європи та Венеційської комісії щодо відсотка вибору суддів Конституційного Суду та деолігархічного закону та закону про ЗМІ. Тому ми просимо вас якнайшвидше звернутися щодо таких питань, як склад дорадчої групи експертів із призначення суддів КСУ, щоб це відповідало рекомендаціям Венеціанської комісії», - навів приклад єврокомісар.
Варгеї відзначив диспропорцію в термінах та санкціях із рекомендаціями Єврокомісії у законодавстві про деолігархізацію та заявив, що закон про ЗМІ має повністю відповідати директивам ЄС і має зрештою забезпечити конкретність та відкритість для нових гравців в медіапросторі.
Також він наголосив, що нове законодавство щодо відмивання коштів має повністю відповідати стандартам FAFT, тоді як ухвалена поправка при розгляді відповідного законопроєкту в парламенті зробила визначення PEP (політично значущі особи) невідповідним до них.
Насамкінець Варгеї закликав завершити відбір очільника Національного антикорупційного бюро та ухвалити все необхідне законодавство про національні меншини відповідно до рекомендацій Венеціанської комісії, зважаючи на думку меншин.
Як повідомлялося, сьогодні в Києві відбудеться зустріч членів Колегії Європейської Комісії на чолі з президентом цієї Євроінституції Урсулою фон дер Ляєн з урядом України. Темами для обговорення будуть підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.


Завтра в Україні відбудеться 24-й саміт ЄС-Україна.