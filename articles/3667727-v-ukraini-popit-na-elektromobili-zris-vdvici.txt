Український автопарк у січні поповнили майже 1,3 тис. електроавтомобілів – вдвічі більше, ніж роком раніше.

Про це повідомляє Асоціація автовиробників України (Укравтопром) у Телеграмі, передає Укрінформ.
«Впродовж січня український автопарк поповнили майже 1,3 тис. автотранспортних засобів на акумуляторних джерелах живлення (BEV). З них легкових авто - 97%, комерційних – близько 3% та один автобус», - йдеться в повідомленні.
За даними Укравтопрому, це вдвічі більше, ніж було зареєстровано в січні минулого року – 663 од.
Збільшилася частка нових автомобілів на електротязі – із 20% у січні 2022 року до 23% цьогоріч.
Найпопулярнішим електрокаром вперше став Volkswagen ID.4. За місяць українську реєстрацію отримали 275 авто цієї моделі (130 нових та 145 вживаних).
Другий результат у Nissan Leaf – 171 шт. (2 нових та 169 вживаних).
На третьому місці Tesla Model 3 – 108 шт. (всі б/в).
Четверта за популярністю модель – DongFeng Honda M-NV - 104 шт. (41 нових, 63 б/в).
Замикає п'ятірку січневого ринку електромобілів - Tesla Model Y - 64 шт., серед яких один новий електрокар.
У сегменті електричних комерційних авто першість традиційно за Renault Kangoo Z.E. Цих фургонів було придбано 16 одиниць, всі - вживані.
Як повідомлялося, протягом 2022 року українці придбали 13,6 тис. авто з нульовим рівнем викидів, це у 1,5 раза більше, порівняно з 2021-им.
Фото з сайту automoto.ua