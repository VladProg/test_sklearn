Президент Сербії Александар Вучич назвав “брехнею” згадки про себе у світових ЗМІ як про маріонетку путіна і наголосив, що Крим і Донбас є територією України.

Про це сербський лідер заявив у четвер під час виступу на Всесвітньому економічному форумі у Давосі під час участі у дискусійній панелі “Розширюючи горизонти Європи”, передає кореспондент Укрінформу.
Вучич зазначив: за останні 10-11 місяців у світових ЗМІ він прочитав про себе багато, що “він - маленький путін, маріонетка путіна, що готується розпочати війну проти своїх сусідів”.
“Це – жорстока брехня, як багато інших”,- наголосив президент Сербії.
Говорячи про своє ставлення до України, він підкреслив, що Сербія підтримує територіальну цілісність України.
“Так, Крим – частина України, Донбас – частина України. Тут нічого не зміниться, ми залишатимемося на цих позиціях”,- наголосив Вучич.
Натомість він ухилився від прямої відповіді на запитання, чи для нього путін є воєнним злочинцем, зазначивши, що на це питання відповідь повинні дати міжнародні суди.
Президент Сербії додав, що для нього путін не є божевільним, як багато хто говорить у Давосі.
Він зауважив, що є багато європейських лідерів, які в період війни їздили до москви, розмовляли з путіним по кілька разів, але не інформували його про результати своїх переговорів.
Вучич зауважив, що востаннє розмовляв з путіним вісім місяців тому (у травні– ред.). Він “не був надзвичайно задоволений результатами цієї зустрічі, хоча і не був повністю розчарований”.
Як відомо, Сербія не приєдналася до санкцій проти росії, а також купує в росії природний газ за ціною нижчою від ринкової. У Сербії сильними є проросійські настрої.
Нещодавно Вучич заявив, що росія має припинити спроби вербування сербів для участі у воєнних діях на боці пвк "вагнер" в Україні.
Фото: Tanjug