Перша леді України Олена Зеленська обговорила з міністеркою закордонних справ Канади Мелані Жолі подальшу співпрацю між країнами.

Про це дружина Президента України повідомила в Телеграмі, передає Укрінформ.
Вона розповіла, що після повномасштабного російського вторгнення на територію України 150 тисяч українців знайшли тимчасовий прихисток у Канаді. Зеленська нагадала, що для того, аби вони могли приїхати та облаштуватися, канадський уряд запровадив спеціальну програму – Канадсько-український дозвіл на екстрені поїздки (CUAET).
Окрім того, перша леді поінформувала, що Канада надала Україні 1 млрд доларів США військової допомоги, канадські військові тренують українських, а канадські посадовці упродовж цього року регулярно відвідують Українську державу.
"Мала нагоду подякувати за всю підтримку міністерці закордонних справ Канади Мелані Жолі під час її візиту в Україну. Обговорили, що ще наші країни можуть втілити разом", – додала Зеленська.
Зокрема, вона зазначила, що в Канаді створено окремий урядовий орган з питань психічного здоров’я, де працюють спеціальні центри депресії та центр передового досвіду з питань посттравматичного стресового розладу (ПТСР). На думку першої леді, цей досвід вочевидь знадобиться Україні у створенні Всеукраїнської програми ментального здоров’я, покликаній відновити українців після війни.

"А ще нам дуже потрібні канадські напрацювання зі створення та адаптації робочих місць для людей з інвалідністю. Мусимо і хочемо надати найкращі можливості всім, хто пройшов поранення і травми", – підкреслила дружина Президента.
Водночас Зеленська зауважила, що обговорила з Жолі продовження культурної співпраці. За її словами, Канада вже виділила Україні 4,8 млн канадських доларів для захисту культурної спадщини, яка регулярно страждає від російських обстрілів. Своєю чергою, Українська держава відкриває у бібліотеках Канади українські книжкові полички. "Українська мова і культура давно не чужі Канаді, і стають все ближчими", – відзначила перша леді України.
У цьому контексті вона повідомила, що проєкт із поширення за кордоном української літератури вже діє у 26 країнах.
Пресслужба Офісу Президента України поінформувала, що Зеленська також закликала Канаду підтримати заборону на участь російських і білоруських спортсменів в Олімпіаді в Парижі у 2024 році.
"росія активно використовує спорт для пропаганди війни проти України. Значна частина спортсменів із росії та білорусі відкрито підтримує війну проти України. Ми впевнені, що агресору не місце на міжнародних змаганнях", – наголосила перша леді України.
Як повідомлялося, міністерка закордонних справ Канади Мелоні Жолі 16 лютого прибула з візитом до України.
Фото: Олена Зеленська, Telegram