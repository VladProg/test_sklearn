За результатами досягнутих під час зустрічі в Анкарі з уповноваженою рф з прав людини тетяною москальковою домовленостей, з позиції Офісу уповноваженого Верховної Ради України з прав людини запроваджується новий інструмент пошуку осіб, зниклих безвісти за особливих обставин.

Про це у Телеграмі повідомив український омбудсмен Дмитро Лубінець, передає Укрінформ.

«Відтепер громадяни України можуть звертатися до уповноваженого Верховної Ради України з прав людини щодо отримання або перевірки необхідних даних про зниклих безвісти осіб, які можуть перебувати на території держави-агресора або на тимчасово окупованих територіях України», - заявив він.
Чиновник поінформував, що за результатами комунікації з російською стороною Офіс омбудсмена України надаватиме відповіді громадянам, громадським об’єднанням та всім українцям, хто потребує допомоги в пошуку зниклих.
Звернутися щодо цього люди можуть за телефоном гарячої лінії 0800-50-17-20, 044-299-74-08 або в інший спосіб, вказаний на сайті омбудсмена.
У Офісі уповноваженого пропонують для всебічної та ефективної взаємодії при підготовці звернень надавати розгорнуту інформацію стосовно осіб, які розшукуються.
«Громадським об’єднанням, установам та організаціям, що опікуються окресленими питаннями, радимо надавати наявні документи комплексно, списками осіб, які розшукуються, із наявними та необхідними для пошуку даними», - написав Лубінець.
Як повідомлялося, уповноважені з прав людини України та росії провели перемовини щодо звільнення військовополонених і цивільних. У ході зустрічі обговорювалося і питання повернення до України дітей, вивезених до росії.
Раніше Лубінець заявив, що зі списку зниклих безвісти українських військових, який був переданий російській стороні, 23 захисники виявилися живими.