Обсяги імпорту автомобільного бензину в Україну у січні перевищили 200 тис. т, найбільше продукту було відвантажено з Румунії, Польщі, Литви та Греції.

Як передає Укрінформ, про це повідомляє enkorr.
Зазначається, що минулого місяця українські імпортери розмитнили 202,6 тис. т бензину, що є найбільшим показником за останні кілька років. Постачання зростають другий місяць поспіль через наміри компаній створити запаси перед введенням ембарго на постачання російських нафтопродуктів до Європи. На обсяги закупівель також вплинуло збільшення споживання бензинів власниками генераторів.
Найбільшим напрямком постачань бензину в Україну минулого місяця була Румунія. У січні румунські компанії відвантажили до нашої країни 63,4 тис. т продукту. Більш як 40% постачань із цього напрямку склала продукція нафтопереробних заводів OMV Petrom і Rompetrol.
Іншими великими постачальниками бензину були Польща, Литва й Греція. Ці три країни відвантажили разом 81,6 тис. т продукту.
Як повідомляв Укрінформ, за даними Держстату, 23,7% минулорічного імпорту в Україну становили палива мінеральні, нафта і продукти її перегонки; у вартісному вимірі їх ввезено на 13,11 млрд дол.