Кабінет Міністрів України заарештував 75% акцій ПрАТ «Мелітопольгаз», керівництво якого одним із перших у місті пішло на співпрацю з окупантами.

Про це в Телеграмі повідомляє міський голова Мелітополя Іван Федоров, передає Укрінформ.
"Рішенням Кабміну заарештовані 75% акцій ПрАТ «Мелітопольгаз», керівництво якого одним із перших у місті пішло на співпрацю з ворогом, передані держпідприємству "Чорноморнафтогаз", - йдеться у дописі.
За словами Федорова, саме голова правління Мелітопольгазу Олег Квач пішов на співпрацю з агресором з перших днів захоплення влади.
"За словами мелітопольців, був одним із причетних до зняття головного прапора міста; змушував колектив писати заяви на звільнення та переходити працювати на окупаційну владу, обіцяючи «золоті гори»; надіслав лист до ЗОВА, поставивши перед фактом українську владу, що перереєстровує підприємство у російському банку", - додав Федоров.
Міський голова також пояснив, що управлінське рішення уряду України стосовно передачі заарештованих акцій дозволяє вже зараз почати формування менеджменту та технічного персоналу Мелітопольгазу, який не був причетним до будь-яких форм колаборації.
Раніше повідомлялося, що Мелітополь перебуває в тимчасовій окупації з кінця лютого минулого року. Окупанти визначили місто як логістичний центр окупованого півдня країни.
Наразі в місті залишається 50 000 - 60 000 людей, це близько 30% від довоєнної кількості населення.