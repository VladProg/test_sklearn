Сьогодні, 1 грудня, в українському прокаті стартувала українсько-італійська комедія про сім'ю та мафію "Коза Ностра. Мама їде".

Про це повідомляє Укрінформ.
«Коли у 2020-му році ми знімали фільм, то ніхто і уявити не міг, що ця весела історія виходитиме в такий страшний час… В Італії стрічка вийшла у травні, а в нас виходить зараз”, - розповіла актриса театру і кіно Ірма Вітовська, яка зіграла у фільмі головну роль - українку Владу Козу, яка, поїхавши на заробітки, опиняється в родині мафіозі.
«Я ловлю себе часто на думці, що не я в цій картині… занадто далека від мене ця жінка вже по енергетиці, у неї інші очі, інші рухи… все інше… Ми вже ті, хто не знайомі між собою. Бо між нами війна», - додала вона.
В інтерв’ю Укрінформу Вітовська розповіла, що в Україні стрічку знімали в Карпатах, але тільки два дні – від’їзд її героїні Влади Кози за кордон. Картину зняв італійський режисер Джованні Дота, він володар багатьох номінацій і нагород міжнародних фестивалів. Його короткометражний фільм Fino alla Fine було обрано на 33-й Тиждень критиків Венеційського кінофестивалю, також він отримав спеціальний приз від головного каналу Італії – RAI.
«Джованні був обраний Pepito Produzioni і нашим FILM.UA Group режисером-постановником цієї картини. Сценарій написала наша українська сценаристка Анастасія Лодкіна, і вони разом з Катериною Вишневською (яка є одним із продюсерів фільму) пішли на пітчинг до Італії. А оскільки в Італію справді їде дуже багато українок і цей процес заробітчанства дуже давній, вони написали чудовий сценарій, де жінка не їде на заробітки, а потрапляє в родину мафії», - зазначила актриса.
За її словами, це комедія з ліричним мелодраматичним присмаком, має дуже смішний сюжет, в якому глядачі побачать, що дві культури – українська та італійська – у чомусь дуже схожі, а в чомусь дуже різні.
«Чи доречно дивитись зараз фільм? Такий фільм? Досвід сьогодення говорить, що такі стрічки працюють, як терапія. Сміх - це ліки, зброя та ілюзія на дві години повернутись в той час, де нема війни», - підсумувала Вітовська.
Фото: Суспільне Івано-Франківськ