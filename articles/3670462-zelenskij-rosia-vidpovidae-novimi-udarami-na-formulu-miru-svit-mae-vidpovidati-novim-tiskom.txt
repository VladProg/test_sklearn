Президент Володимир Зеленський наполягає на включенні до 10-го санкційного пакту Європейського Союзу проти росії адекватних обмежень відповідно до дій держави-терориста.

Про це він сказав під час спільної з прем’єр-міністром Швеції Ульфом Крістерссоном пресконференції у Києві, повідомляє кореспондент Укрінформу.
"Зараз готується саме 10-й санкційний пакет Євросоюзу, його зміст має бути адекватний реальній ситуації. росія відповідає новими ракетними ударами та ударами іранських дронів-шахедів на запропоновану Україною формулу миру, а отже, світ має відповідати новим тиском на державу-терориста", - підкреслив глава держави.

Відео: Офіс Президента
Зеленський подякував Швеції за розуміння цього процесу.
Водночас він зауважив, що Україна розраховує на конкретну підтримку шведської сторони української формули миру - 10 пунктів для відновлення безпеки України та всієї Європи, а також надійні гарантії безпеки.
"Це те, що обов’язково має спрацювати", - переконаний Президент.
Як повідомлялося, очільниця Єврокомісії Урсула фон дер Ляєн заявила, що 10-й санкційний пакет ЄС обмежить доступ росії до сучасних технологій та товарів, що виробляються в Євросоюзі. Загальна вартість цього пакету санкцій, за попередніми розрахунками, оцінюється у 10 млрд євро. Очікується, що нові обмеження для росії ухвалять до 24 лютого.