Конкурсний відбір на посади членів наглядової ради Нафтогазу завершиться цього тижня.

Про це заявила перший віцепрем’єр-міністр - міністр економіки Юлія Свириденко під час присвяченої Україні сесії на Всесвітньому економічному форумі у Давосі, передає кореспондент Укрінформу.
"Ми продовжуємо реформу корпоративного управління. Думаємо, що створимо нову наглядову раду Нафтогазу.. Проведення співбесід і вся процедура завершиться до кінця цього тижня і у наступні дні ... вже буде нова наглядова рада", - сказала Свириденко.
Вона наголосила, що Нафтогаз є "надзвичайно важливою компанією в енергетичній системі".
Як повідомлялося, у листопаді 2022 року Прем'єр-міністр Денис Шмигаль анонсував новий конкурсний відбір на посади членів наглядової ради НАК "Нафтогаз України".
Від вересня 2021 року у Нафтогазі відсутня наглядова рада. Її функції тимчасово виконує акціонер компанії - Кабінет Міністрів. Попередній конкурс на відбір членів наглядової ради “Нафтогазу” був оголошений у жовтні 2021 року. Станом на лютий 2022 року Комітет з призначення керівників особливо важливих для економіки підприємств проводив співбесіди із потенційними кандидатами.