Німецький виробник зброї Rheinmetall може розпочати виробництво в Німеччині реактивних систем залпового вогню HIMARS, які активно використовуються в Україні.

Про це заявив генеральний директор компанії Армін Паппергер в інтерв'ю Reuters, передає Укрінформ.
Він зазначив, що Rheinmetall веде переговори з американським виробником «Хаймарсів» Lockheed Martin.
"На Мюнхенській конференції з безпеки ми прагнемо укласти угоду з Lockheed Martin про початок виробництва HIMARS (у Німеччині), – сказав він, маючи на увазі щорічну зустріч політичних і оборонних лідерів, яка відбудеться в середині лютого. – У нас є технологія виробництва боєголовок та ракетних двигунів, і ми також маємо вантажівки, на які можна монтувати пускові установки".
Угода потребує інвестицій у кілька сотень мільйонів євро, з яких Rheinmetall профінансує більшу частину.
Як раніше повідомляло агентство, українська винахідливість із використання західної зброї на полі бою вражає американських посадовців, і вони вивчають на прикладі України, як її можна застосовувати в сучасній війні.
Те, як ЗСУ використовували обмежені запаси ракет HIMARS, щоб спричинити хаос у російському командуванні, завдаючи ударів по командних пунктах, штабах і складах, було високо оцінено Пентагоном, тож західні військові лідери вивчатимуть цей досвід упродовж багатьох років.