Американська компанія Nike презентувала робота Bot Imitated Longevity Lab (BILL), якому для полірування та ремонту взуття потрібно 45 хвилин.

Як передає Укрінформ, про це повідомляє Daily Mail.
«Підтримка старого взуття є дуже особистою справою. Люди докладуть чимало зусиль, щоб доглядати за своїм улюбленим взуттям. Його ремонт – це спосіб пролонгувати наші спогади з цим продуктом. Ми бачимо BILL як інструмент, який це може реалізувати», - сказав представник компанії Ноа Мерфі-Рейнгерц.
Зазначається, що BILL — це роботизована система, яка використовує засоби для чищення на водній основі та пластирі з переробленого поліестеру, щоб дати нове життя старому взуттю.
Наразі він здатний продовжити термін «служби» чотирьом популярним кросівкам, серед яких Air Jordan 1.

Клієнти можуть відвідати робота в лондонському магазині Nike Town, де їх взуття буде завантажено в машину по одному. Робот спочатку створює тривимірну цифрову модель взуття, щоб допомогти визначити деталі, які потребують очищення. Потім BILL береться за роботу, починаючи процес глибокого чищення за допомогою відповідних засобів на водній основі та обертових щіток у стилі автомийки.
Коли взуття стає чистим, клієнти зможуть обрати латки, щоб відремонтувати місця зносу на верхній частині взуття. Потім додаються нова підкладка та шнурки, які зроблені з перероблених матеріалів.

Весь процес займає 45 хвилин.
Як повідомляв Укрінформ, у Сінгапурі дослідники з Наньянського технологічного університету й госпіталю Тан-Ток-Сенг розробили переносного робота, який допоможе людині втримувати рівновагу і запобігти падінню.