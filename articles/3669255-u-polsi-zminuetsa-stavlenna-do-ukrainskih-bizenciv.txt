Серед громадян Польщі дещо погіршується ставлення до українців, які приїхали до країни після початку повномасштабного вторгнення рф.

Про це йдеться в дослідженні, проведеному в січні Варшавським університетом та Економіко-гуманітарним університетом, повідомляє Укрінформ із посиланням на Rzeczpospolita.


Як повідомив Роберт Станішевський з Варшавського університету, результати опитування підтверджують позитивне ставлення поляків до українців. Надання Україні військової підтримки теж має високу підтримку в польському суспільстві.


Водночас 25% респондентів заявили про зміну ставлення до українців у порівнянні з попереднім опитуванням, яке відбулося у квітні минулого року. З них 68% уточнили, що воно погіршилося.


Експерт зазначив, що це явище потребує подальшого вивчення.


Як підкреслюється в дослідженні, потенційні загрози з боку українських біженців поляки вбачають у негативному впливі на ринок праці, на зростання інфляції та злочинності.


При цьому для поляків менше значення почало грати питання українського націоналізму, проте зріс чинник інакшої культури поведінки українців.


У дослідженні зазначається, що поляки підтримують подальшу військову допомогу Україні, зокрема передачу військової техніки, а також розвідувальної інформації. Натомість вони проти направлення польських військових в Україну в межах місії НАТО.


Близько половини опитаних (48%) вважають, що Польща повинна надавати Україні додаткову підтримку, водночас третина виступає проти.


Також зазначається, що з квітня минулого року зменшилося на 4% позитивне сприйняття спецзакону про допомогу українцям. Поляки продовжують активно підтримувати безплатний доступ українців до системи охорони здоров’я, а також навчання українських дітей у місцевих школах. Однак на 5% гірше оцінюється питання виплати матеріальної допомоги на українських дітей (за програмою 500+) і на 16% - безплатне проживання біженців.
Нагадаємо, за різними оцінками, у Польщі можуть проживати приблизно 2,5 млн громадян України, з яких близько мільйона прибули після початку повномасштабного вторгнення рф.