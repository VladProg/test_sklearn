Японська компанія NTT Sonority розробила навушники, які дають змогу користувачам чути, що відбувається навколо, тоді як оточення не чує звуки з пристрою.

Як передає Укрінформ, про це повідомляє NHK.
У навушниках використано ретельно сконструйовані динаміки, які виробляють звук, не перекриваючи вушний канал. У компанії зазначають, що користувачі таким чином можуть бути в курсі того, що відбувається навколо, і навіть брати участь у розмові. При цьому навушники створюють акустичні хвилі, які перешкоджають «витоку» звуку назовні та завданню тим самим незручності оточенню.
Зазначається, що компанія Sony також випустила в продаж бездротові навушники-крапельки з отвором, що дозволяє власнику чути, що відбувається навколо. Ці пристрої також оснащені мікрофонами, які здатні визначити, коли користувач розмовляє, щоб йому було простіше вести розмову.
Як повідомляв Укрінформ, німецька компанія Adidas представила бездротові навушники RPT-02 SOL, які використовують джерело світла для заряджання.
Фото: NTT sonority