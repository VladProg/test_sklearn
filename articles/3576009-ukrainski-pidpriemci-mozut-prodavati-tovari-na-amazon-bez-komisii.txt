Українські підприємці можуть упродовж року продавати товари на Amazon без комісії.

Як передає Укрінформ, про це Міністерство цифрової трансформації повідомляє у Телеграмі.
Мінцифри спільно з Укрпоштою, маркетплейс-промоушн агенцією Disqover Agency та Startup Ukraine звернулася до Amazon, щоб полегшити умови для українських продавців та допомогти їм виходити на нові ринки і просувати за кордоном продукти made in Ukraine.
Раніше підприємці мали багато бар’єрів, щоб створити на Amazon свій магазин, а з кожного продажу мусили платити від 7% до 17% від ціни за певну категорію товару, ідеться в повідомленні.
"Зараз робити це набагато легше! З 6-го вересня бізнес, що відправляє товари з України до ЄС та Великої Британії, не сплачує жодних відсотків з продажу. Тепер українці зможуть просувати свої товари на світовий ринок на більш вигідних умовах, популяризувати українське та підтримувати економічний фронт", - підкреслили у Мінцифри.
Як повідомляв Укрінформ, українська делегація у складі 24 стартапів візьме участь у tech-конференції Web Summit 2022 і презентує інноваційний потенціал країни на міжнародній арені.
Web Summit – найбільша технологічна конференція у світі. Цього року Україна вдруге представить власний павільйон. Топові стартапи, фонди, ІТ-компанії та держава спільно презентують українську техекосистему світовому ІТ-ком’юніті.
Передбачається участь більш як 70 тисяч відвідувачів, понад 2 тисяч стартапів та понад 900 спікерів, серед яких – представники найбільших компаній світу: Apple, Google, Amazon, OpenSea, Microsoft.
Web Summit 2022 відбудеться 1-4 листопада у Лісабоні (Португалія).