Якщо в Єдиному державному реєстрі призовників, військовозобов’язаних та резервістів немає даних про особу, то громадянин може скористатись порталом Дія, аби повідомили про місце свого проживання.

Про це йдеться в Порядку організації та ведення військового обліку призовників, військовозобов’язаних та резервістів, який затвердив уряд 30 грудня, передає Укрінформ.
«У разі коли відомості про призовника, військовозобов’язаного або резервіста не включено до Єдиного державного реєстру призовників, військовозобов’язаних та резервістів, призовник, військовозобов’язаний або резервіст може за власним бажанням подати відомості для включення до Єдиного державного реєстру призовників, військовозобов’язаних та резервістів під час формування декларації про місце проживання з використанням засобів Єдиного державного вебпорталу електронних послуг (далі - портал "Дія") за умови запровадження інформаційної взаємодії», - йдеться в документі.
Зазначається, що механізм та вимоги до технічного опису сервісу електронної інформаційної взаємодії між порталом "Дія" та Єдиним державним реєстром призовників, військовозобов’язаних та резервістів встановлюються Міноборони.
Як повідомляв Укрінформ, 30 грудня 2022 року Кабінет Міністрів затвердив новий Порядок організації та ведення військового обліку призовників, військовозобов’язаних та резервістів. Документом, зокрема, передбачено здійснення ведення військового обліку згаданих категорій державними органами, підприємствами, установами та організаціями за списками персонального обліку відповідно до пропозицій Національного агентства з питань державної служби України та Державної служби статистики України. Крім того, удосконалено окремі питання взаємодії територіальних центрів комплектування та соціальної підтримки з органами державної влади, підприємствами, установами, організаціями у питаннях організації та ведення військового обліку