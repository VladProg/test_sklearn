Футболісти донецького «Шахтаря» подолали стадію плей-офф Ліги Європи УЄФА і вийшли до 1/8 фіналу турніру.

«Гірники» за сумою двох матчів із французьким «Ренном» (2:1, 1:2) здобули перемогу у серії післяматчевих 11-метрових ударів - 5:4, передає Укрінформ.

За тиждень перед цим «гірники» у Польщі обіграли французький клуб з рахунком 2:1.

Сьогоднішній матч розпочався для української команди з натиску від «Ренна». Втім, після подачі з кутового скидкою Артема Бондаренка скористався форвард Лассіна Траоре. Однак гол нападника «Шахтаря» скасували: VAR виявив у Бондаренка в момент скидки гру рукою.

Рахунок у матчі відкрили у другому таймі, відзначився Карл Токо Екамбі після передачі Аміна Гуірі.

90 хвилин матчу закінчилися перемогою «Ренна», тож команди мали ще мінімум 30 хвилин додаткового часу для визначення переможця. За цей час вдалося відзначитися господарям поля: на старті другої 15-хвилинки забив Ібрагім Салах, який вийшов на заміну. За хвилину до кінця додаткового часу захисник «Ренна» Белосян зрізав м'яч у свої ворота та перевів гру до серії пенальті.

Ключовим моментом у серії пенальті стали хиби Жеремі Доку та Біргера Мелінга під час другого та третього ударів. У «Шахтаря» не забили Валерій Бондар та Данило Сікан четвертий та п'ятий удари. І все ж на сьомому ударі «Ренн» схибив, а у «гірників» забив дебютант Кевін Келсі.

Як повідомляв Укрінформ, жеребкування 1/8 фіналу Ліги Європи відбудеться у п’ятницю, 24 лютого, у швейцарському Ньйоні. Початок - о 13.00 за київським часом.

Фото: Getty Image.