Міністр закордонних справ України Дмитро Кулеба заявив, що, попри будь-який запропонований план з припинення війни в Україні, завжди має бути фокус на продовженні боротьби за свободу.


Як передає кореспондент Укрінформу, про це Кулеба заявив під час дискусії на Мюнхенській безпековій конференції.

"Не думаю, що є сенс тут говорити про китайський план, не побачивши його. Але щоб не сталося, який би план не з’явився з різних куточків світу, ми повинні завжди фокусуватися на одній речі: навіть якщо ми надзвичайно стомилися (від війни – ред.), ми не повинні втомитися боротися за свободу", - прокоментував міністр повідомлення про намір Китаю запропонувати свій план з врегулювання війни в Україні.
За словами Кулеби, якщо виходити з цього, тоді будь-який запропонований план має другорядне значення,"оскільки ви знаєте, за що боретеся".
Як повідомляв Укрінформ, член держради КНР Ван Ї під час Мюнхенської конференції з безпеки заявив, що Китай підтримує територіальну цілісність України і виступає за мирні переговори для розв’язання “конфлікту” між Києвом і москвою. За його словами, з наближенням річниці війни Китай “оприлюднить документ з позицією щодо українського питання”.