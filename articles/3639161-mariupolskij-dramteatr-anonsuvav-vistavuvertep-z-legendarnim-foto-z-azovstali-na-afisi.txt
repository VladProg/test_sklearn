Маріупольський драмтеатр в Ужгороді вперше зіграє виставу-вертеп, співатимуть автентичні колядки з Донеччини. Фото на ашіфу вертепу маруіпольцям надав "Орест" з Азовсталі.

Про це у Фейсбуці повідомила головний режисер Донецького академічного драматичного театру міста Маріуполь Людмила Колосович, передає Укрінформ.
"Щиро дякуємо захиснику Маріуполя Дмитру Козацькому "Оресту", який надав дозвіл на використання свого неймовірного фото (для афіші). Запрошуємо всіх на прем'єру Вертепу Донеччини 25 грудня о 18:00 на Великій сцені Закарпатського драматичного театру", – повідомила вона.
Як повідомляється, це перший вертеп в історії театру. "Так, це вперше актори нашого театру гратимуть Різдвяний вертеп! І через це було прийнято рішення зробити його класичним та сучасним одночасно. Театр надав нових облич Кривді та Правді, Іроду та Жиду, Козаку та іншим героям вертепу", – пояснює режисер.

Зазначається, що актори не оминули і тему війни, адже попри всю святковість та життєрадісність вертепного дійства, цьогоріч Україна зустрічає його у вогні війни.
За основу постановки Колосович взяла п'єсу Пантелеймона Куліша «Іродова морока». Як повідомляється, цей твір був написаний у 19-му ст., але всі алегорії та порівняння, які використав автор, лишилися актуальними.
Як повідомляв Укрінформ, Маріупольський драмтеатр, на який у березні росіяни скинули бомбу, релокувався на Закарпаття у травні, першу виставу зіграли у липні – про Василя Стуса.