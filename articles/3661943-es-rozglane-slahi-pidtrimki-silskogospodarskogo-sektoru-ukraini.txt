Рада міністрів ЄС з питань сільського господарства та рибальства 30 січня у Брюсселі, серед інших питань, підтвердить солідарність з Україною та розгляне подальші шляхи з підтримки її сільськогосподарського сектору.

Про це у понеділок перед початком зустрічі міністрів ЄС заявив представник Шведського головування в ЄС, міністр із сільськогосподарських справ Петер Куллгрен, повідомляє кореспондент Укрінформу.
«Є очевидна підтримка України в межах Європейського Союзу, ЄС продовжує бути солідарним із цією країною. Сьогодні ми розглянемо разом подальші можливості, як підтримати сільськогосподарський сектор України», – сказав шведський урядовець.
Він зауважив, що ключовою темою сьогоднішньої зустрічі є поточна ситуація на сільськогосподарському ринку ЄС.
«Ця ситуація, схоже, дещо стабілізувалася протягом минулих місяців, але водночас високі ціни на енергію та високі закупівельні ціни, що стали наслідком російського вторгнення в Україну, все ще залишаються проблемою для сільськогосподарського сектору ЄС», – підкреслив Куллгрен.
Іншими темами зустрічі міністрів стануть шляхи розвитку так званої біоекономіки та шляхи виконання законодавства ЄС зі зменшення шкідливих викидів у сільськогосподарському секторі.
Як повідомлялося, після початку російської військової агресії проти України ЄС почав надавати Україні змістовну політичну, економічну, фінансову, гуманітарну та військову допомогу.
Зокрема, після того, як росія заблокувала українські чорноморські порти та унеможливила імпорт української сільськогосподарської продукції, ЄС організував так звані коридори солідарності для вивезення українського збіжжя на зовнішні ринки сухопутними шляхами та внутрішнім водним транспортом через кордони Євросоюзу. Це дозволило Україні імпортувати мільйони тонн зерна та знизити гостроту глобальної продовольчої кризи, що стала наслідком російської агресії проти України.
Фото: Всеукраїнська аграрна рада