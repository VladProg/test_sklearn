Десятий пакет санкцій Європейського Союзу проти росії вартуватиме близько 10 мільярдів євро і стосуватиметься технологій та обходу санкцій.

Про це заявила президентка Єврокомісії Урсула фон дер Ляєн на пресконференції за результатами саміту Україна-ЄС, повідомляє кореспондент Укрінформу.

«росія і російські суспільство та економіка вже платять важку ціну через санкції, які ми на них наклали. Десятий пакет уже в дорозі. Ми маємо на меті прийняти його до 24 лютого. Він приблизно вартістю 10 мільярдів євро. Це, знову ж таки, значний пакет санкцій», - сказала фон дер Ляєн.
Президент Єврокомісії поінформувала, що ЄС планує сконцентруватися на технологіях, які можуть бути використані російською воєнною машиною. За її словами, Брюссель дивиться детальніше, глибше в складові, які були знайдені, наприклад у безпілотниках, для того, щоб переконатися, щоб у росії не було доступу до цих технологій або постачання Ірану, яке також відслідковується.
Іншою складовою, на якій фокусується Єврокомісія, є обхід санкцій, зазначила Урсула фон дер Ляєн. Вона підкреслила, що десятий пакет матиме певні пропозиції, щоб протидіяти будь-яким обходам санкцій.
Як повідомлялося, за словами міністра закордонних справ Дмитра Кулеби, Україна передала європейським партнерам перелік російських компаній, залучених до виробництва ракет, для включення їх у десятий санкційний пакет ЄС.
Фото: Офіс Президента