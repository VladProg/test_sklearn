Законопроєкт про податкову реформу передадуть до Верховної Ради тільки після того, як її погодять з міжнародними партнерами.

Про це в Медіацентрі Україна — Укрінформ під час презентації «Чому необхідне проведення податкової реформи: що вона дасть?» розповів заступник керівника Офісу Президента України Ростислав Шурма.
“У нас доволі висока готовність цих законопроєктів, я думаю, що ми їх внесемо (до Верховної Ради - ред.) тоді, коли погодимо концепцію з міжнародними партнерами. Спрогнозувати, скільки це буде - тижні чи місяці, я не можу",- сказав Шурма.
Він зазначив, що при підготовці реформи важливо, аби держава не втратила обсягу тих надходжень до казни, які є на сьогоднішній день.
"Зростання (надходжень - ред.) можливе лише тоді, коли буде швидке економічне зростання, за наявної податкової системи це зростання практично неможливе", - сказав Шурма.
Він наголосив, що цією податковою реформою необхідно відкрити можливості до економічного зростання, коли закінчиться війна і коли закінчиться величезна підтримка міжнародних партнерів на покриття дефіциту бюджету.
Також Шурма повідомив, що реалізація податкової реформи потребує перехідного періоду.
«Ми розуміємо, в наскільки складному стані зараз перебуває бізнес, наскільки складно нам буде відбудовувати країну. Тому, безумовно, нам потрібен перехідний період для запровадження нової податкової моделі - 5-7-10 років. І впродовж цього часу ми мусимо надати вітчизняному бізнесу більш лояльні умови для ведення справ, ніж будь-хто з наших країн-конкурентів», – зазначив Шурма.
Це необхідно для забезпечення такого ж рівня надходжень до бюджету, щоб уникнути дефіциту щонайменше до моменту завершення війни.
Як повідомляв Укрінформ, нова податкова реформа має сприяти покращенню інвестиційної привабливості країни та спонукати бізнес відмовитись від оптимізації податків.