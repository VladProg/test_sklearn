Голова Верховної Ради Руслан Стефанчук обговорив із прем’єр-міністром Французької Республіки Елізабет Борн механізми створення міжнародного спеціального трибуналу для росії.

Про це спікер українського парламенту повідомив у Фейсбуці, передає Укрінформ.


“Сказати “дякую” Франції та закликати залишатися з Україною і надалі. Це два ключові меседжі, які я озвучую під час кожної зустрічі, зокрема під час розмови з прем’єр-міністром Французької Республіки Елізабет Борн”, – зазначив Стефанчук.



Під час розмови з Борн він указав на важливість визнання росії країною-терористом. Окрім того, співрозмовники обговорили оборонну підтримку України. "Ми прагнемо відновити кордони України до 1991 року, тому не бачу пересторог у наданні сучасного озброєння. Воно потрібне, аби повернути свої території", – підкреслив Голова ВР.



Він також наголосив на необхідності спеціального трибуналу для росії. "Детально обговорили специфіку та механізми його створення", – поінформував Стефанчук.


Водночас він наголосив, що Україна прагне бути повноправним членом ЄС "І сьогодні я почув, що Франція підтримує цю перспективу, як і підтримує кандидатуру України на членство в Європейському Союзі", – резюмував спікер парламенту.


Як повідомляв Укрінформ, 30 січня – 2 лютого Руслан Стефанчук перебуває з офіційним візитом у Франції.
Фото: Руслан Стефанчук, Фейсбук