У Національної поліції України інформують, що за наявною уточненою інформацією, наразі 16 осіб вважаються загиблими після падіння гвинтокрила у Броварах Київської області у середу.

Про це у телемарафоні заявила речниця НПУ Мар’яна Рева, передає кореспондент Укрінформу.



«Наразі за тією інформацією, яка у нас є уточнена, на цей момент, є 16 загиблих осіб унаслідок цієї авіатрощі, троє загиблих - це діти. Крім того, 25 осіб перебувають у медзакладах, їм надається кваліфікована меддопомога. 10 травмованих – це так само є дітки. Кілька осіб знаходяться у тяжкому стані у реанімації», - сказала вона.



Речниця уточнила, що загалом у всіх постраждалих - різний ступінь важкості травм.



За її словами, на місці продовжують працювати слідчо-оперативні групи НПУ, тут також працюють ДБР і СБУ, рятувальники. Вона поінформувала, що поліція робить все можливе, щоб зібрати якомога більше інформації про обставини події.



«Поліцейські спілкуються зі свідками, роблять подомовий обхід квартир - можливо, хтось ще щось бачив, чув. І ми звертаємося до осіб, які стали очевидцями падіння гелікоптера – якщо вас не опитали на місці події – будь ласка, звертайтеся до поліції, телефонуйте (на 102 – ред.), повідомляйте інформацію, бо вона може бути дуже корисною для слідства», - заявила Рева.



Відповідаючи на питання, як довго на місці цієї катастрофи триватимуть роботи всіх служб, представниця Нацполіції зазначила, що це триватиме стільки, скільки буде необхідно – і день, і, може, довше.



«Усе це залежить від того, яка буде необхідність. Поки ми не заберемо звідти весь потрібний масив інформації для розслідування, поки рятувальники не завершать свої роботи – звідти ніхто не піде», - сказала вона.



У Нацполіції зі свого боку висловили співчуття родинам усіх загиблих осіб.



Як повідомлялося у середу в Броварах на Київщині поряд із дитячим садком та житловим будинком упав гелікоптер. Унаслідок авіакатастрофи загинули міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович. Раніше повідомлялось про 18 загиблих на місці трагедії.