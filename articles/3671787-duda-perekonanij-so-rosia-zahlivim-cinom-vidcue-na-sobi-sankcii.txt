росія “жахливим чином” відчує на собі економічні санкції, але їх результати будуть помітними лише згодом.

На цьому в інтерв’ю Укрінформу наголосив президент Польщі Анджей Дуда заявив.




“Санкції в багатьох аспектах є ефективними, але їх результати буде видно лише через тривалий період часу. Я переконаний, що росія в економічному аспекті жахливим чином відчує на собі ці санкції, передусім у питанні доступу до передових західних технологій”, - наголосив польський лідер.
За його словами, росія володіє якісним обладнанням тільки тому, що воно імпортується з Німеччини, Франції, США, Японії та інших країн. Водночас, якщо цей імпорт заблоковано, то ремонт буде неможливий.
“Країни, які хочуть допомогти росії, попри те, що росія є агресором і знищує інші країни, не мають таких технологій. Отже, це матиме величезний вплив на російську промисловість”,- наголосив президент РП.
Він підкреслив, що російські ресурси, особливо фінансові, мають бути заблоковані в усьому світі.
“Вони мають бути спрямовані на відшкодування для України, на відбудову країни. Безумовно, це був би сильний удар по росії і російських олігархах”,- констатував президент РП.
Дуда зауважив, що санкційна політика є ефективною тоді, коли долається опір різноманітних скептиків, які хочуть оминати або пом’якшувати санкції. Оскільки саме через обхід та прогалини у санкціях їхня дія знижується. Він підкреслив: якби система санкцій була щільною, то вони були б набагато ефективнішими, а росія відчула б їх набагато сильніше.
“Я переконаний, що у перспективі кількох років російська економіка жахливим чином відчує ці санкції. Вже сьогодні з'являється інформація про те, що росії доведеться скорочувати видобуток нафти і газу саме тому, що не вистачає високотехнологічного обладнання, яке необхідне для видобутку і транспортування”, - констатував польський лідер.
Як повідомляв Укрінформ, Європарламент більшістю голосів ухвалив резолюцію з приводу річниці збройної агресії росії проти України, в якій закликав країни ЄС застосувати десятий пакет санкцій проти рф до кінця лютого цього року.
Єврокомісія та Рада ЄС наразі проводять активні консультації з метою запровадження десятого пакету санкцій проти росії як країни-агресора.