Японська компанія-гігант з виробництва електронної продукції Sony розробила прилад, який перевіряє нюх людини.

Як передає Укрінформ, про це повідомляє NHK.
Sony заявила, що цей прилад здатний відтворювати 40 різних запахів. Він негайно випускає запах, обраний оператором у спеціальному застосунку. Тестовані також користуються цим застосунком для вказівки, який запах вони, як їм здається, відчувають.

Зазвичай для перевірки нюху тестованим пропонується понюхати шматочок паперу, вимочений у рідині, що має запах.
Проте це потребує створення спеціальних умов для запобігання витоку запаху, який може вплинути на результат. Новий прилад надійно закритий і має дезодоруючі функції, тож, для його використання не потрібне спеціальне приміщення.
Необхідність перевірки здатності відчувати запахи зростає і в умовах пандемії коронавірусу. У деяких випадках люди, які перехворіли на COVID-19, мають проблеми з нюхом.
Компанія сподівається, що прилад колись буде застосовуватися медичними закладами, оскільки оцінка здатності відчувати запахи може допомогти у ранньому виявленні деменції.
Як повідомляв Укрінформ, група китайських учених з Університету Тонджі розробила маску, яка може виявляти зараження вірусом за 10 хвилин.
Фото: www3.nhk.or.jp