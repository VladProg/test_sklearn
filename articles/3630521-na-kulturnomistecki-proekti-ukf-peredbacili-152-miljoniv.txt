На фінансування культурно-мистецьких проєктів Українського культурного фонду у 2023 році передбачено 152 мільйони гривень.

Про це сказав заступник виконавчого директора УКФ з проєктної роботи Дмитро Решетченко під час виступу на VI міжнародному форумі "Креативна Україна", передає кореспондент Укрінформу.
"На даний момент виділено на фінансування культурно-мистецьких проєктів для УКФ 152 млн грн. На наступний грантовий рік планується три програми. Дві програми, які перетікають з 2022 року. Це "Культура без бар'єрів", "Аудіовізуальне мистецтво" та ще Гранд Подія, а також три нових програми - "Відновлення культурно-мистецької діяльності", "Культурна спадщина" та "Культура. Регіони", - сказав Решетченко.
Він зауважив, що подання заявок на програму "Відновлення культурно-мистецької діяльності" розпочинається вже 9 грудня. За його словами, ця програма розроблена у напрямку державної стратегії відновлення.
Початок конкурсу на програму "Культурна спадщина" - 16 січня; на програму "Культура. Регіони" - 23 січня.
"Для кожної програми будуть підготовлені вебінари, де ви зможете запитати, як податися на ту чи іншу програму, які пріоритети, вимоги і правила", - додав Решетченко.
Як повідомлялося, Український культурний фонд оголосив конкурс до експертних рад на 2023 рік.