Комісія зі справедливої торгівлі Південної Кореї (KFTC) оштрафувала на 33,48 млн американських доларів групу німецьких автовиробників за змову.

Як передає Укрінформ, про це повідомляє Reuters.

За даними KFTC, Mercedes-Benz, BMW і Audi були викриті в змові, яка зменшила конкуренцію та обмежила вибір споживачів на авторинку в Південній Кореї.
Сама змова стосується обмеження використання технології з очищення викидів для своїх дизельних автомобілів.
Зазначається, що Mercedes-Benz оштрафували на 20,7 мільярда вон (16,5 млн доларів США), BMW – на 15,7 мільярда вон (12,5 млн доларів), а Audi – на 6 мільярдів вон (близько 5 млн доларів).
Торік Mercedes-Benz та його корейський підрозділ були оштрафовані на 20,2 мільярда вон (16 млн доларів) за неправдиву рекламу, пов’язану з викидами газів дизельних легкових автомобілів.
Як повідомляв Укрінформ, у 2020-му Міністерство захисту довкілля Південної Кореї оштрафувало південнокорейський відділ німецького автовиробника Mercedes-Benz на 63,4 мільйона доларів США за підробку даних щодо викидів у дизельних автомобілях.