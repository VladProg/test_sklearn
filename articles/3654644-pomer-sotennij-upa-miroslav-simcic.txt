На Прикарпатті помер сотенний УПА, Герой України Мирослав Симчич.

Про це у Телеграмі повідомила голова Івано-Франківської ОВА Світлана Онищук, передає Укрінформ.

«Сьогодні відійшов у вічність сотенний УПА, легендарний “Кривоніс”, наш земляк Мирослав Симчич», - написала Онищук.




Вона зауважила, що 5 січня Симчич відзначив своє 100-ліття.
«За своє довге життя Мирослав Симчич пережив більше 32 років концтаборів. Однак його не зламали ні жорстокі тортури, ні катування. Свій життєвий шлях він присвятив боротьбі за незалежність України. Надзвичайно цінним є те, що за життя держава все ж таки визнала його Героєм України», - зазначила Онищук.




Як повідомлялося, 14 жовтня 2022 року Президент Володимир Зеленський присвоїв звання Героя України сотенному УПА Мирославу Симчичу.
Головне фото: galka.if.ua