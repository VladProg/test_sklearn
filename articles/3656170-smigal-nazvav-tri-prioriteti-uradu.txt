Прем’єр-міністр Денис Шмигаль розповів про три пріоритети діяльності уряду, серед яких є початок переговорів про вступ України до ЄС.

Як передає Укрінформ, про це прем'єр повідомив під час засідання Кабміну.


Джерело: телеграм-канал премʼєр-міністра України Дениса Шмигаля
«Наші наступні три ключові пріоритети: початок переговорів про вступ України до ЄС, створення спеціального міжнародного трибуналу для покарання російських воєнних злочинців і конфіскація російських активів для відновлення України. За всіма цими пунктами вже є важливий прогрес», – сказав Шмигаль.

Він додав, що невід’ємною частиною відбудови і трансформації України стане вступ до Європейського Союзу.
Як повідомляв Укрінформ, 23 червня минулого року глави держав та урядів Європейського Союзу ухвалили рішення щодо надання Україні статусу країни-кандидата на входження до ЄС. Цей статус наданий без умов, проте має бути виконано деякі рекомендації Єврокомісії.
13 січня цього року Шмигаль заявив, що Україна має пройти шлях переговорів про вступ до Європейського Союзу менш ніж за два роки.