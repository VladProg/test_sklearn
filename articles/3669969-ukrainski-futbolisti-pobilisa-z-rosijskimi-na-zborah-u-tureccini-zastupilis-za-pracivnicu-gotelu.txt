Офіційна позиція ФК «Минай» стосовно виграної бійки у росіян — сутичка з росіянами сталася через ганебну поведінку їхніх футболістів.


Про це повідомила у Фейсбуці пресслужба футбольного клубу "Минай", передає Укрінформ.
“Вчора, 13 лютого, у турецькому готелі Royal Sigunas сталася бійка за участю ФК «Минай» та представників країни 404 - ярославського «Шиніка». Причиною сутички стала ганебна поведінка футболістів російської команди стосовно працівниці готелю та провокаційні вигуки у бік закарпатців”, - йдеться в дописі.
Як повідомляють у футбольному клубі, інформація російських пропагандистських ЗМІ стосовно того, що минайці змушували співати гімн представників «Шиніка» та побили гравця у ліфті - традиційна маячня.
“Бійка дійсно відбулась, але вже на поверсі, де зупинились росіяни, й у рівних складах. Кількість постраждалих зі сторони «Шиніка» лише підтверджує той факт, що росіяни своїх ще й як «бросают». Вже після закінчення сутички, коли минайці були в номерах, росіяни продовжили бійку між собою. Тих, хто намагався зупинити сутичку, звинуватили у підтримці України. Втрутитись довелось місцевій поліції, щоб заспокоїти росіян”, - повідомили в ФК “Минай”.
У команді також зазначили, що перед початком зборів головною вимогою ФК «Минай» до організаторів була відсутність у готелі російських команд. Самі ж організатори стверджують, що поселити «Шинік» згодився готель. Закарпатці звертались до менеджменту Royal Seginus з вимогою виселити росіян, адже представники країни-терориста не мають права тренуватись та грати у футбол за межами своєї країни.
В команді повідомили, що 14 лютого минайці за розкладом вирушили на тренування.
Як повідомлялося, вчора, 13 лютого, в турецькому готелі сталася сутичка між українськими та російськими футболістами.
Фото: ФК Минай, Фейсбук