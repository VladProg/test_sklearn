У Міністерстві цифрової трансформації обговорили запуск дозволу на виїзд дитини за кордон у застосунку «Дія».

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.

«Оформлення дозволу на виїзд дитини за кордон - доволі незручна процедура. Вона точно з паперового та забюрократизованого минулого. Треба знайти всі паперові документи та свідоцтва, а головне - час та гроші на нотаріуса. А ще - носити завірену нотаріусом паперову заяву із собою. Її можна випадково втратити, і доведеться ще раз проходити всю процедуру спочатку», - зазначив Федоров.
Він зауважив, що більшість країн ЄС вже запровадили певну електронну форму для такого дозволу. Наприклад, у Франції її можна просто завантажити з вебсайту, а Італія, Німеччина й Литва взагалі не мають такої процедури.
«Сьогодні з командою обговорили запуск дозволу на виїзд дитини за кордон у «Дії». Щоб усе можна було оформити у своєму смартфоні в кілька кліків. Просто та зручно. І головне - безоплатно. Це особливо актуально під час війни. Коли багато українок із дітьми виїжджають за кордон. Парламент підтримав нашу спільну з Мін'юстом ініціативу в першому читанні. Активно готуємося до запуску та чекаємо на рішення депутатів під час другого читання», - заявив Федоров.
Як повідомляв Укрінформ, Міністерство цифрової трансформації у травні дозволило вносити зміни до прізвища, ім'я, по батькові та місцезнаходження ФОП онлайн через портал «Дія».