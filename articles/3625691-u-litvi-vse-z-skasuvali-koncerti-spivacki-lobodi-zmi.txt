Концерти в Литві української співачки Світлани Лободи, раніше популярної в росії, все ж таки скасовані.

Як передає Укрінформ, про це повідомляє литовський національний мовник LRT.
Перший концерт мав відбутися вже в середу в Шяуляї, але його скасували, як і наступні – у Паневежисі та Клайпеді.
Неоднозначна інформація була про концерт 5 грудня у Вільнюсі. Але як пояснила LRT Габія Лідіте, представниця вільнюської концертної зали, в якій планувався виступ, «на підставі рекомендації Міністерства закордонних справ та неоднозначної репутації та ненадійності артиста, ми ухвалили рішення скасувати концерт цього артиста у концертній залі Compensa».
Суперечка про концерти Лободи у Литві триває вже другий тиждень. Литовське МЗС після окремого розгляду заявило, що воно не має юридичних підстав для включення української співачки, раніше популярної в рф, Світлани Лободи до списку небажаних осіб.
У свою чергу, литовський міністр культури Сімонас Кайріс сказав, що, на його думку, виконавиця все-таки становить загрозу своєю колишньою позицією щодо росії і що "це питання не повинно замовчуватися". Особливо з огляду на те, що в Литві зараз перебуває багато українців, які приїхали після початку повномасштабного російського вторгнення.
Фото: Vida Press