Постійний представник України при ООН Сергій Кислиця розповів на засіданні Ради Безпеки ООН у понеділок про гуманітарні наслідки російської війни проти України.


Про це передає власний кореспондент Укрінформу у Нью-Йорку.
«Станом на сьогодні українські правоохоронні органи зафіксували пошкодження чи руйнування 77 463 об'єктів цивільної інфраструктури. Понад 2,4 млн українців змушені проживати в пошкоджених або зруйнованих житлових помешканнях», – сказав Кислиця.
За попередніми оцінками, російська війна вже призвела до забруднення вибухонебезпечними предметами близько 30 відсотків території країни. Відступаючи на півночі та півдні, російські війська залишили замінованими поля та дороги, мости, житлові квартали тощо, розповів він.
«Ситуація на сході, де бойові дії перебувають у самому розпалі, безумовно, ще гірша. Однак повну картину можна буде побачити лише після звільнення», тоді ж, після повного виведення російських військ з України, розпочнеться основна робота з розмінування, пояснив Кислиця.
«Перетворюючи родючі українські землі на мінні поля, росія ще більше загострює світову продовольчу кризу, яку вже розпалила війна проти України», – сказав він.
Зараз росія активно протидіє реалізації Чорноморської зернової ініціативи, штучно перешкоджаючи інспекційним процедурам, нагадав він.
Через перешкоди з боку російської сторони станом на 1 лютого в територіальних водах Туреччини перебувало 114 суден, які очікували на перевірку, а кількість виходів з портів залишається критично низькою – до 3 кораблів на добу, сказав постпред. Ці дії призвели до зниження експорту продовольства майже на 30 відсотків порівняно з попереднім місяцем.
Кислиця нагадав, що в листопаді ООН і Туреччині вдалося провести 86 інспекцій лише за два дні.
Як повідомлялося, у понеділок Рада Безпеки ООН провела засідання, на якому обговорила гуманітарну ситуацію в Україні, що склалася через російську війну.