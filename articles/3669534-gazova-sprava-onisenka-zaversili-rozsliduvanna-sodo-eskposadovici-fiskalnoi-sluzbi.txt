Правоохоронці завершили досудове розслідування стосовно однієї з підозрюваних у «газовій справі» – колишньої начальниці відділу Державної фіскальної служби.

Як передає Укрінформ, про це повідомляє НАБУ.
«НАБУ і Спеціалізована антикорупційна прокуратура завершили розслідування за підозрою колишньої начальниці відділу врегулювання заборгованостей та перенесення термінів сплати платежів департаменту погашення заборгованостей Державної фіскальної служби України у зловживанні службовим становищем та службовому підробленні», – ідеться в повідомленні.
Зазначається, що дії фігурантки кваліфіковані за ч. 5 ст. 27 (пособництво), ч. 2 ст. 364 (зловживання службовим становищем, що спричинило тяжкі наслідки), ч. 1 ст. 366 (складання, видача службовою особою завідомо неправдивих офіційних документів, внесення до офіційних документів завідомо неправдивих відомостей тощо) Кримінального кодексу України.
За версією слідства, підозрювана була співучасником злочинів, вчинених колишніми главою та директором департаменту ДФС.
Зокрема, у ході розслідування встановлено, що внаслідок ухвалення ексочільником Державної фіскальної служби за пособництва ексначальника відділу та директора департаменту у період з травня 2015 року по квітень 2016 року документально й економічно необґрунтованих рішень про розстрочення сум платежів із рентної плати за користування надрами для видобування корисних копалин для підконтрольних народному депутатові України підприємств до державного бюджету не надійшла рентна плата на загальну суму понад 2 млрд гривень, що призвело до тяжких наслідків.
Підозра фігурантці була оголошена у грудні 2022 року. За клопотанням НАБУ та САП суд відсторонив підозрювану від керівної посади в ДФС.
Загалом, за даними НАБУ, кількість викритих учасників «газової справи» станом на сьогодні сягнула 30 осіб. Троє з них, зокрема й колишній народний депутат, перебувають у розшуку. Стосовно 17 осіб обвинувальні акти скеровані до суду для розгляду по суті, стосовно 11 — набрав законної сили обвинувальний вирок.
Як повідомлялося, «газова справа» є умовною назвою кримінального провадження за фактом розкрадання державних коштів під час видобутку та продажу природного газу в межах договорів про спільну діяльність з публічним акціонерним товариством «Укргазвидобування». Слідство називає організатором цієї корупційної схеми народного депутата України VII-VIII скликання Олександра Онищенка, який утік з України влітку 2016 року. Його обвинувачують у створенні злочинної організації, учасники якої в період із січня 2013 року по червень 2016 року незаконно заробили понад 1,6 мільярда гривень на реалізації природного газу.
У результаті протиправних дій ПАТ «Укргазвидобування», 100% акцій якого належать національній акціонерній компанії «Нафтогаз України», зазнало збитків у понад 740 млн гривень.
Серед викритих слідством учасників «газової схеми» Онищенка двоє виконували роль співорганізаторів, решта — працівники ПАТ «Укргазвидобування», юрист, фінансисти, керівники компаній тощо.