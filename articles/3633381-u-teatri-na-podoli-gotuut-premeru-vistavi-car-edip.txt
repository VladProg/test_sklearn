У четвер, 15 грудня, в Київському академічному драматичному театрі на Подолі відбудеться прем’єра вистави «Цар Едіп» українського режисера Давида Петросяна.

Про це Укрінформу повідомили в театрі.
«Вистава - це сучасний погляд на класику, що видно із жанру трагіфарс у стилі кіберпанк», - зазначили у театрі.

«Це цікаво, тому що це, по-перше, класика, по-друге, режисерське трактування, і третє, це неймовірний акторський склад. Тут яскрава історія правителя, який розуміє, наскільки це великий тягар. Це людина, яка зуміла зазирнути всередину себе і побачити свої помилки. Будь-якій людині складно зазирнути в себе і подивитися на своїх «скелетів у шафі», а він на це зважився», - розповів про майбутню прем’єру виконавець ролі Едіпа актор В'ячеслав Довженко.
Роль його дружини Йокасти виконує народна артистка України Наталія Сумська.
«На мою думку, завжди до правителів будуть претензії, вони були й раніше. Люди прагнуть ідеальних правителів, у цьому, можливо, і є суть всіх революцій, протестів, воєн, але, на жаль, життя пропонує інше. Актуальність цієї п’єси ще й в тому, що цар Едіп прагне досконалості, він дуже страждає, і його дружина та оточення страждають так само разом із ним. Щоб це подолати, потрібно багато зусиль. І ці зусилля, те, що відбувалося з ними, ми якраз тут і показуємо. Це дуже цікаво», - зазначила Сумська.
Також у виставі «Цар Едіп» грають: Креонт - Роман Халаімов, Тіресій - Максим Максимюк, Пастух Лая - Олександр Данильченко, Гонець - Сергій Сипливий.
Хор: Юрій Феліпенко, Костянтин Темляк, Євген Ковирзанов, Артем Каратаєв, Артем Штуца, Кирило Карпук.
П’єса «Цар Едіп» написана в V столітті до нашої ери, вона вважається еталоном трагедії. До неї зверталися упродовж усієї історії становлення театрального мистецтва, трансформуючи сюжет відповідно до соціального контексту.
Театр для давніх греків був одним з улюблених видів мистецтва, який мав форму змагання драматургів.
Варто зауважити, що усі глядачі добре знали сюжет, адже він брав за основу античні міфи, – задоволення приносила адаптація історії.
Створена в добу перських війн, вона відображає соціальне становище міст, їх занепад і кризу, причиною якої, відповідно до оповіді Софокла, є гнів богів.
Дія починається із візиту жерця до царя – Едіпа. Прохачі молять правителя зупинити чуму, мор і нещастя, що переслідують громадян. За порадою правитель звертається до оракула: Фіви страждають через гріх убивства – невідомі позбавили життя попереднього царя і лишилися непокарані.
Головний герой як відповідальний правитель мусить убезпечити свою державу і покарати вбивцю.
Едіп – самовільний вигнанець, він залишив царство свого батька, аби вберегтися від страшного пророцтва, що він вб’є свого батька і одружиться із матір'ю.
Прийшовши в іншу місцину, Едіп здобув славу та був обраний управителем, одружився з Йокастою, вдовою тамтешнього владики, котрий загинув від меча невідомого.
Як ідеальний правитель Едіп прагне істини. Найзапекліший бій ведеться у його споминах, адже він стоїть перед вибором: відкрити для себе правду й прийняти її чи забутися.
Прийняти правильне рішення Едіпові складно, адже він – намісник богів, котрий залишив свій престол і здобув новий по праву.
Та будучи вірним правителем, він продовжує пошуки страшної істини, він син Йокасти, якого немовлям віддали бездітному держателю далекого краю. Він - цар, який тікав від своєї долі і наздогнав її. Він - син, що вбив батька, одружився з матір'ю й приніс чуму на свої землі.
Не знаходячи собі виправдання, Едіп виколює очі, аби кров’ю змити гріх, і стає вигнанцем.
Прем’єра вистави «Цар Едіп» відбудеться у Театрі на Подолі 15, 17 та 18 грудня.
Фото: Тетяна Антонова