Держслужбовців не випускатимуть за кордон без службових відряджень навіть за наявності у них інвалідності чи довідки про непридатність до військової служби. Водночас вони можуть виїжджати, якщо є одиноким батьком чи матір'ю, на лікування чи похорон.

Про це сказав на брифінгу в Медіацентр Україна — Укрінформ речник Державної прикордонної служби України Андрій Демченко.
«Можуть перетинати кордон без службового відрядження чоловіки, які мають статус одинокого батька та жінки, якщо вони мають дітей віком до 18 років. Включно з метою відвідування таких дітей за кордоном, або якщо вони супроводжують таких дітей під час виїзду», - сказав Демченко.
Також держслужбовців можуть випускати за кордон для лікування за наявності документів, що дають право на виїзд з України та листа від МОЗ з переліком осіб, яких лікарні за кордоном можуть прийняти зазначену особу для лікування.
Також дозвіл на виїзд може дати голова Державної прикордонної служби у разі смерті за кордоном когось з членів сім'ї тих осіб, які визначені у переліку. Тобто це три виключення, які дозволяють перетнути кордон не у службове відрядження.
Демченко підкреслив, що інші норми, зокрема інвалідність, непридатність до військової служби або якась інша підстава не будуть діяти.
Як повідомлялось, уряд вніс зміни до Правил перетинання державного кордону громадянами України. Вони вже набрали чинності. Цьому передувало рішення Ради національної безпеки і оборони України, введеного в дію указом Президента України.