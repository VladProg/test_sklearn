Президент Світового банку Девід Малпасс оголосив, що йде у відставку достроково.

Про це повідомляє Укрінформ із посиланням на його заяву, опубліковану на LinkedIn.
«Сьогодні вдень (15 лютого – ред.) я поділився з Радою директорів Групи Світового банку своїм наміром піти у відставку до кінця фінансового року», - заявив Малпасс.
Він перерахував досягнення та кроки, які були зроблені за його роботи на посаді. Водночас причини свого звільнення Малпасс не вказав.
Агентство Reuters пов`язує це рішення із розбіжностями Малпасса з Білим домом щодо питань клімату.
Очікується, що Малпасс, призначений колишнім президентом США Дональдом Трампом, покине посаду президента Світового банку до кінця червня. Його п'ятирічний термін мав закінчитися у квітні 2024 року.
Він повідомив міністру фінансів США Джанет Єллен про своє рішення у вівторок, повідомило джерело, знайоме з цим питанням.