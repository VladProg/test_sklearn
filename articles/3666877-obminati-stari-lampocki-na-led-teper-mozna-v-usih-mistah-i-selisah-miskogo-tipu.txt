Програма з обміну старих лампочок на LED розширює географію. Тепер послугою можуть скористатися не лише жителі обласних центрів, а й українці з міст та селищ міського типу.

Про це повідомляє Укрінформ із посиланням на пресслужбу Міністерства цифрової трансформації.
«Раніше програма була доступна лише в обласних центрах, а також у Кривому Розі, Краматорську та Покровську. Тепер обміняти лампочки можна у містах та селищах міського типу по всій країні. У Дніпропетровській та Донецькій областях послуга запрацює з 9 лютого. А до кінця місяця лампи отримають навіть найменші села», - йдеться у повідомленні.
Від початку запуску програми українці вже замовили понад 1,1 млн LED-ламп через Дію. Найбільше обміняли ламп у Києві – 230 тис., Дніпрі – 130 тис., Львові – 94 тис. та Харкові – 91 тис.
Як повідомлялось, із січня 2023 року стартувала програма, за якою кожен українець може безкоштовно отримати 5 світлодіодних ламп на заміну старих ламп розжарювання. І в такий спосіб зробить свій внесок у балансування електросистеми України.
Щоб обміняти лампи, потрібно попередньо залишити заявку у Дії та прийти у відділення Укрпошти. Заміну 30 млн лампочок профінансує Європейський Союз.