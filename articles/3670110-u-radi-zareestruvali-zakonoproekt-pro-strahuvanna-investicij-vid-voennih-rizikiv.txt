У Верховній Раді зареєстрували законопроєкт №9015 про страхування інвестицій від воєнних ризиків через Експортно-кредитне агентство, розроблений з метою створення умов для масштабування інвестицій в Україні в умовах військових дій та повоєнного відновлення.

Про це повідомив заступник голови Комітету ВР з питань економічного розвитку Дмитро Кисилевський у Фейсбуці, передає Укрінформ.
«Зареєстрували проєкт закону №9015 щодо страхування інвестицій від воєнних ризиків. Це важливий крок для відновлення промисловості. Адже беззаперечна перепона для створення, відновлення чи розширення підприємства – ризик його руйнування внаслідок бойових дій або ракетно-дронових ударів російських терористів», - зазначив депутат.
Він зауважив, що зараз послуга страхування інвестицій від воєнних ризиків потенційно доступна для іноземних інвесторів, які можуть скористатись послугами Багатостороннього агентства гарантій інвестицій MIGA, яке є підрозділом Групи Світового банку або Американської міжнародної фінансової корпорації розвитку – DFC. Але для українських компаній цей механізм недоступний.
Законопроєктом пропонується внести зміни до закону «Про фінансові механізми стимулювання експортної діяльності», які усувають прогалини, що обмежують можливість страхування вітчизняних інвестицій Експортно-кредитним агентством, в тому числі в умовах військових дій та повоєнного відновлення.
В разі ухвалення документів і затвердження необхідних нормативних актів Кабміном і Нацбанком, український інвестор зможе звернутися безпосередньо в ЕКА, в один із банків або страхову компанію, які співпрацюють з ЕКА, і оформити відповідне страхування. Покривати ризики ЕКА зможе, використовуючи власний статутний капітал, який на сьогодні становить близько 2 млрд грн.
Як повідомлялося, ініціативу із залучення інвестицій Advantage Ukraine було презентовано 6 вересня. На платформі зібрано інвестиційні проєкти та можливості у 10 галузях економіки із загальним потенціалом на суму понад $400 мільярдів.