Підтримавши резолюцію про мир в Україні, світ проголосує за справедливий мир.

Про це заявив віцепрем’єр міністр закордонних справ Італії Антоніо Таяні під час виступу на ГА ООН, повідомляє кореспондент Укрінформу.
Італія, за словами її представника, стоїть на боці українців.
«Жодна країна не може бути в безпеці, якщо порушення спільних принципів і правил залишається безкарним», - сказав політик.
Він підкреслив, що міжнародна спільнота прагне миру та хоче працювати в цьому напрямку, «але немає миру без справедливості». Для України справедливість, за словами глави МЗС Італії, складається з цілісності, свободи та незалежності.
Світ потребує тривалого справедливого миру на принципах Хартії ООН, міжнародного порядку, заснованого на правилах. Для його досягнення потрібно подвоїти колективні зусилля, зусилля дипломатії, сказав політик.
На цій спеціальній сесії ГА всі країни мають можливість і «моральний обов’язок продемонструвати спроможність працювати разом заради досягнення мети, ухваливши резолюцію за мир широкою більшістю», - сказав представник Італії, яка є одним з авторів проєкту документа.
«Ми закликаємо вас підтримати за справедливий мир, проголосувавши «за», - закликав Таяні.
Незаконна війна, яку росія розпочала рік тому, яка призвела до десятків тисячі смертей, руйнування інфраструктури, неймовірних страждань і руйнування міжнародного порядку, ця неприйнятна війна має припинитися, - підкреслив міністр.
Він також наголосив на необхідності таких конкретних речей як встановлення зони безпеки навколо ЗАЕС і продовження Чорноморської зернової ініціативи.
Як повідомлялось, міністр закордонних справ України Дмитро Кулеба представив на спецсесії Генеральної асамблеї ООН у Нью-Йорку в середу проєкт резолюції «Принципи, що лежать в основі всеосяжного, справедливого та міцного миру в Україні».
Фото: Council Of The European Union