Котирування нафти зростають у середу на тлі сподівань, які зберігаються, на відновлення попиту з Китаю після зняття антиковідних обмежень.

Як передає Укрінформ, про це повідомляє enkorr.
Березневі ф'ючерси на Brent здорожчали на лондонській біржі ICE Futures на $0,64 (0,74%), до $86,56 за барель. У вівторок Brent здорожчала на $1,46 (1,73%), до $85,92 за барель.
Лютневі ф'ючерси на WTI піднялися в ціні на Нью-Йоркській товарній біржі (NYMEX) на $0,65 (0,81%), до $80,83 за барель. За попередню сесію контракт здорожчав на $0,32 (0,4%), до $80,18 за барель.
Віце-прем'єр КНР Лю Хе заявив на Всесвітньому економічному форумі в Давосі, що Китай відкритий для глобальної співпраці після трьох років ізоляції, спричиненої пандемією COVID-19. Він запросив іноземних інвесторів узяти участь у відновленні економіки країни.
Економіка Китаю у четвертому кварталі 2022 року збільшилась на 2,9% у річному вимірі, повідомило раніше Державне статистичне управління країни. Темпи зростання суттєво уповільнилися порівняно з 3,9% у третьому кварталі. При цьому показник перевищив очікування аналітиків, які в середньому прогнозували підвищення китайського ВВП у жовтні-грудні на 1,8%.
ОПЕК покращила оцінку світового попиту на нафту у першому кварталі 2023 року на 160 тис. барелів на добу (б/д) порівняно з попереднім прогнозом - до 101,04 млн б/д, йдеться у щомісячному звіті картелю.
«Незначні коригування у бік підвищення було внесено у зв'язку з очікуваним покращенням показників економіки Китаю на тлі її повторного виходу з обмежень, пов'язаних із COVID-19, тоді як в інших регіонах очікується невелике зниження через економічні проблеми, які, ймовірно, вплинуть на попит на нафту», – йдеться у звіті.
Прогнози на 2022 і 2023 роки залишено незмінними, на рівні 99,55 млн б/д і 101,77 млн б/д відповідно.
Трейдери тепер чекають на публікацію щомісячного огляду Міжнародного енергетичного агентства (МЕА), який буде оприлюднено в середу.