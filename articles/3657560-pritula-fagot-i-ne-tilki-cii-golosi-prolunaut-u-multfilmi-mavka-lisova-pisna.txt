Студія Animagrad (FILM.UA Group) розкрила повний зірковий склад акторів дубляжу мультфільму "Мавка. Лісова пісня" у новому відео, серед них Катерина Осадча, Ніна Матвієнко, Назар Задніпровський, Олег Скрипка, Олег Фагот Михайлюта, учасники етногурту “ДахаБраха” і Сергій Притула.

Як передає Укрінформ, про це повідомляє Державне агентство з питань кіно.
“Стало відомо, що головна героїня Мавка заговорить голосом Наталки Денисенко, акторки театру, кіно та дубляжу”, - йдеться у повідомленні.
Телеведучий, засновник благодійного фонду Сергій Притула подарував свій голос стилісту Килини, манірному Фролу.

“Участь в проєкті “Мавка” стала заключною роботою Сергія у розважальній сфері, цим він завершив свою кар‘єру актора і шоумена”, - зазначили у Держкіно.
Музикант Олег Скрипка дублював Повелителя Небуття, одного з чотирьох Вищих Духів Природи - Того, Що у Скелі Сидить.
Народна артистка України Наталія Сумська втілила роль Знахарки, мудрої цілительки.
Актор Назар Задніпровський подарував свій голос поважному Старійшині Лісу — Лісовику.
Лукашів Дядько Лев заговорив голосом музиканта Олега Фагота Михайлюти.
Телеведуча Катерина Осадча отримала нагоду дублювати відразу декількох героїнь — українських жінок різного віку.

Передісторію, з якої розпочинається мультфільм, розповість співачка і народна артистка України Ніна Матвієнко.
Також до процесу дублювання долучились учасники “ДахаБраха” Ніна Гаренецька, Марко Галаневич, Олена Цибульська та Ірина Коваленко. Вони стали прообразами для героїв стрічки і “зіграли” самих себе — музикантів, друзів Лукаша, які надихнули його слухати себе та йти до своєї мрії попри все. Крім того, гурт створив саундтреки до мультфільму.
Глядачі також почують спів переможниці шоу “Голос країни-12”, етнографині, фольклористки та директорки колишнього Українського інституту історії моди Марічки Квітки. Експерти цього інституту допомагали команді “Мавки” розробити традиційне вбрання для персонажів стрічки.
Анімаційний фільм створений за підтримки Держкіно, Агентства США з міжнародного розвитку (USAID). Кінотеатральну дистрибуцію здійснює FILM.UA Distribution та Кіноманія. Генеральним медіапартнером проєкту виступає канал 1+1. Як повідомляв Укрінформ, прем’єра мультфільму відбудеться 2 березня.