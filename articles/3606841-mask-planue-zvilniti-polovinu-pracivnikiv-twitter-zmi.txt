Ілон Маск планує звільнити близько 3 700 працівників Twitter, що становить половину всього персоналу, щоб зменшити витрати компанії.

Як передає Укрінформ, про це повідомляє Bloomberg із посиланням на джерела, знайомі із ситуацією.
Це оголошення новий власник компанії планує зробити у п’ятницю, 4 листопада. Тим, кого звільнять, компанія може виплатити заробітну плату за два місяці, однак це ще на стадії обговорення.
Окрім цього, Маск також має намір скасувати існуючу політику компанії щодо дистанційної роботи, попросивши решту співробітників повернутися в офіс.
Як повідомлялося, 27 жовтня Ілон Маск завершив угоду про купівлю компанії Twitter вартістю 44 млрд дол. Негайно після придбання Twitter він розпустив раду директорів, зміцнивши контроль над компанією.