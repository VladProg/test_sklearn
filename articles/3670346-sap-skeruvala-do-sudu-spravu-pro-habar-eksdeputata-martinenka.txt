САП скерувала до суду обвинувальний акт щодо нардепа ІІІ-VIII скликань – ексголови Комітету ВР із питань паливно-енергетичного комплексу, ядерної політики та ядерної безпеки, який обвинувачується в отриманні понад €311 тисяч неправомірної вигоди та відмивання коштів.

Про це повідомляє САП у Фейсбуці, передає Укрінформ.
Як зазначається, під час досудового розслідування детективи НАБУ викрили факт отримання колишнім депутатом у липні 2014 року 311 563 євро неправомірної вигоди від керівництва чеської компанії «SKODA JS a.s.» (входить до холдингу «Об’єднані машинобудівні заводи», який належить російському Газпромбанку) за просування її інтересів в Україні.
“Після отримання коштів колишній голова комітету ВР із використанням наданої йому влади та службового становища вчинив низку дій в інтересах чеської компанії, які були спрямовані на оплату заборгованості українськими контрагентами за контрактами, укладеними з чеською компанією. Дії ексголови комітету Верховної Ради України кваліфіковані за ознаками злочинів, передбачених ч. 4 ст. 368 та ч. 2 ст. 209 КК України”, - заявили у САП.
Як повідомлялося, 28 липня 2022 року детективи Національного бюро за процесуального керівництва САП повідомили про підозру колишньому народному депутату — ексголові комітету Верховної Ради з питань паливно-енергетичного комплексу, ядерної політики та ядерної безпеки в одержанні неправомірної вигоди та відмиванні коштів. Дії колишнього парламентарія кваліфіковані за ч. 4 ст. 368 та ч. 2 ст. 209 КК України.
У Верховній Раді України 5-го, 6-го та 7-го скликань Комітет з питань ПЕК, ядерної політики та ядерної безпеки очолював Микола Мартиненко.