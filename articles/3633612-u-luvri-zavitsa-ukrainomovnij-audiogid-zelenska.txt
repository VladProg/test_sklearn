У паризькому Луврі запрацює україномовний аудіогід, між музеєм, Міністерством культури та інформаційної політики України, а також посольством України у Французькій Республіці підписаний відповідний меморандум.

Як передає Укрінформ, про це дружина Президента України Олена Зеленська повідомила в Телеграмі.
"Лувр – це найбільший музей у світі, який щороку приймає понад 8 мільйонів відвідувачів. Усі без перебільшення славетні імена художників, скульпторів, історичні артефакти, про які ми читали в школі, – усі є тут. Лувр – це велич і натхнення, які не порівняєш ні з чим іншим. Це, врешті-решт, усмішка Мони Лізи. Тож радію, що сьогодні мала змогу відвідати Лувр і познайомитися з його президенткою Лоранс де Кар, яка особисто докладає дуже багато зусиль для допомоги українським музеям, щоб вони могли захистити свої колекції від війни", – зазначила перша леді.

Зокрема, під час зустрічі дружина Президента обговорила з де Кар запровадження в Луврі україномовного аудіогіду.
Як зауважила Зеленська, масштаб проєкту є величезним, адже експозиції музею охоплюють 10 тисяч років історії.
"Наразі в Луврі доступний аудіогід 9 мовами (російської, до речі, серед них немає), і до них додасться українська. Це знак поваги до нашої країни від музейних інституцій світу. Тож сьогодні підписали відповідний меморандум між Лувром, МКІП України та нашим посольством у Парижі", – повідомила перша леді.
За її інформацією, у меморандумі також зафіксовані наміри сторін розширити співпрацю між фахівцями Лувру та музеїв України щодо збереження й реставрації об’єктів культурної спадщини.

Зеленська нагадала, що минулого року разом із першою леді Франції Бріжит Макрон вони відкрили аудіогід у Версальському палаці.
"Сподіваюся, тепер до нього додасться гід у Луврі. Під час війни цей проєкт більше не про зручну туристичну опцію. Це ознака того, що Україна й цивілізований світ мають спільну мову – мову мистецтва й культури", – підкреслила дружина Президента.
Як повідомляв Укрінформ, станом на середину листопада українською мовою "говорили" 50 історичних та культурних пам'яток 32 країн світу.