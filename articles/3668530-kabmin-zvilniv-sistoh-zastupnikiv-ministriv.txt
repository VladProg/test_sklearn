Уряд звільнив з посад п’ятьох заступників міністра внутрішніх справ та першого заступника Міністра економіки Дениса Кудіна.

Як передає Укрінформ, про це повідомив представник уряду у Верховній Раді Тарас Мельничук у Телеграмі.
За його даними, Кабінет міністрів звільнив: Дениса Кудіна – з посади першого заступника міністра економіки; Мері Акопян, Ігоря Бондаренка, Сергія Гончарова, Богдана Драп’ятого, Катерину Павліченко – з посад заступників міністра внутрішніх справ.

Крім того, Кабмін звільнив з посади заступника голови Державного агентства розвитку туризму з питань цифрового розвитку, цифрових трансформацій і цифровізації Ольгу Рабійчук.
Як повідомляли раніше в МВС, заяви про відставку подали п'ять заступників міністра: Бондаренко, Павліченко, Драп'ятий, Акопян і Гончаров. Там також зазначали, що це звична процедура, вона прописана у Законі «Про центральні органи виконавчої влади»: коли звільняється міністр, то подають у відставку перший заступник та всі заступники міністра. МВС втратило керівництво за трагічних обставин, однак закон передбачає, аби заступники пішли саме за такою процедурою.
Після загибелі глави МВС Дениса Монастирського унаслідок катастрофи гелікоптера у Броварах 18 січня уряд призначив Ігоря Клименка в.о. міністра внутрішніх справ. 6 лютого Прем'єр-міністр Денис Шмигаль зареєстрував у парламенті подання про призначення Клименка на посаду міністра внутрішніх справ, а 7 лютого Верховна Рада підтримала це призначення.