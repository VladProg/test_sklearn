З понеділка у додатку «Дія» можна проголосувати за членів журі Національного відбору на Євробачення-2023. За чотири дні свій голос віддали понад 300 000 людей.

Про це під час брифінгу в Медіацентрі Україна - Укрінформ розповів керівник із розвитку електронних послуг у Міністерстві цифрової трансформації України Мстислав Банік.
За його словами, з часу запуску голосування - 31 жовтня - вже 340 000 людей взяли у ньому участь.
«Ми почали в понеділок уранці, і вже сьогодні, у четвер, 3 листопада, 340 тисяч людей на цей момент проголосували. Тобто охопити таку кількість людей і запитати їх думку — це і надзвичайно велике досягнення, і великі можливості, і люди відчувають, що вони мають вплив на ці процеси. Ну і це один із проявів електронної демократії», - підкреслив Банік.
Він зазначив, що голосування у такому форматі відбувається вперше.
«Можна проголосувати лише за одного члена жюрі. Потім три учасники, які наберуть найбільшу кількість голосів, стануть членами журі Нацвідбору. Важливо, що такий формат голосування через «Дію» відбувається вперше. І також уперше ми обираємо склад журі, а не тільки голосуємо за учасників», - розповів Банік.
Він також нагадав, що фінал Євробачення-2022 транслювався у «Дії». Його подивилися мільйон людей.
Як повідомлялося, Суспільне мовлення презентувало список із 36 учасників Національного відбору на участь у Євробаченні-2023.