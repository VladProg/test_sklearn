Від початку року українським біженцям у Литві видано понад 20 тисяч цифрових дозволів на тимчасове проживання, ще близько 12 тис. заявок перебувають на розгляді, рішення щодо них будуть ухвалені найближчим часом.

Про це повідомляє Delfi з посиланням на Департамент міграції Литви, передає Укрінформ.


Нові документи з терміном дії до 4 березня 2024 року надають українським біженцям замість пластикових карток, що видавались раніше.
Українці, які прибули до Литви до середини вересня 2022 року, отримали тимчасовий дозвіл на проживання терміном на один рік, а тепер їм потрібно через литовську інформаційну систему міграції MIGRIS подати заявку на отримання цифрового такого дозволу.
Натомість біженці, які прибули до Литви в середині осені минулого року і пізніше, отримали дозвіл на проживання відразу на два роки і наразі не потребують заміни документів.
Як повідомлялося, 4 березня 2022 року Євросоюз активізував механізм тимчасового захисту біженців, які були змушені виїхати з України через повномасштабну війну. На підставі цього механізму в Литві почали видавати іноземцям пластикові картки встановленого зразка – дозволи на тимчасове проживання.
Фото: Delfi