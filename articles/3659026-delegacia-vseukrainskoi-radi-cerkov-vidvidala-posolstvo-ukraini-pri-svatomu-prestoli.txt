Делегація Всеукраїнської ради церков і релігійних організацій (ВРЦіРО) відвідала Посольство України при Святому Престолі.

Як передає Укрінформ, про це йдеться у повідомленні на сайті Православної церкви України.
«Ввечері 24 січня 2023 року Посол України при Святому Престолі Андрій Юраш прийняв делегацію Всеукраїнської ради церков і релігійних організацій у приміщенні посольства», - ідеться в повідомленні.

Як зазначається, у вітальному слові Блаженнійший митрополит Епіфаній відзначив важливість співпраці українських дипломатів та представників релігійної спільноти, які також є частиною громадянського суспільства.

«Вітаємо Вас і співробітників з 30-літтям встановлення дипломатичних стосунків з Ватиканом, яке ви відзначали нещодавно. Ви є активним працівником на дипломатичному фронті, бажаємо Вам і колегам успіху», - заявив предстоятель ПЦУ.

Як повідомляв Укрінформ, митрополит Київський і всієї України Епіфаній перебуває з першим офіційним візитом у Римі.