Глава МЗС України Дмитро Кулеба наступного тижня проведе тристоронню зустріч із генсеком НАТО Єнсом Столтенбергом та високим представником ЄС Жозепом Боррелем в штаб-квартирі Альянсу.

Як передає Укрінформ, про це йдеться у пресрелізі НАТО.
«У вівторок, 21 лютого 2023 року, генеральний секретар НАТО Єнс Столтенберг зустрінеться з міністром закордонних справ України Дмитром Кулебою та верховним представником Європейського Союзу із закордонних справ та віцепрезидентом Європейської комісії Жозепом Боррелем у штаб-квартирі НАТО», - йдеться у повідомленні.
Зазначається, що після зустрічі генеральний секретар, міністр закордонних справ України і високий представник ЄС із закордонних справ виступлять на пресконференції, яка розпочнеться о 13:45 за київським часом.
Як повідомляв Укрінформ, на засіданні Ради міністрів із закордонних справ ЄС у понеділок, 20 лютого, першим пунктом порядку денного буде обговорення ситуації в Україні, яке відбудеться за участю міністра закордонних справ Дмитра Кулеби.
Фото: @DmytroKuleba