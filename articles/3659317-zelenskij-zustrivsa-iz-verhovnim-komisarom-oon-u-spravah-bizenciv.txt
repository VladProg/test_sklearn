Президент Володимир Зеленський провів зустріч із Верховним комісаром ООН у справах біженців Філіппо Гранді.


Про це глава держави повідомив у Телеграмі, передає Укрінформ.
"Під час зустрічі обговорили важливість нагального доступу до депортованих у росію громадян України та захисту їхніх прав. Окремо розглянули тему масового злочинного вивезення державою-агресором українських дітей", - зазначив Зеленський.
За його словами, Верховний комісар ООН уже втретє відвідує Україну від початку повномасштабного вторгнення росії.



Джерело: Офіційний канал Президента України - Володимира Зеленського
Президент вважає візит важливим політичним сигналом підтримки для всього українського суспільства, для сімей, для вимушено переміщених осіб, для родин, які втратили своїх дітей через депортацію.

У пресслужбі глави держави поінформували, що під час візиту Філіппо Гранді побував у низці українських міст – Харкові, Дніпрі, Миколаєві, Одесі, Запоріжжі й Полтаві.
Президент відзначив широку польову присутність очолюваного Філіппо Гранді Управління Верховного комісара ООН у справах біженців (УВКБ) у найбільш постраждалих регіонах і містах України. Він високо оцінив гуманітарну допомогу мільйонам українців, за даними ОП, на загальну суму понад 1 млрд дол. США, надану УВКБ з 24 лютого 2022 року.
Зеленський привернув особливу увагу Верховного комісара ООН щодо питання депортованих у росію українців, у тому числі дітей.
«Наше суспільство справді потребує дуже зрозумілих відповідей на те, чи зможемо ми разом розробити механізм повернення наших громадян. Я хотів би сказати передусім про дітей, які не спроможні самостійно звільнитися з полону. А я вважаю зміну громадянства з українського на російське політикою геноциду й тим самим полоном», – наголосив глава держави.
У цьому зв’язку Президент ініціював розробку спільно з ООН механізму припинення незаконної передачі українських дітей у російські сім’ї та повернення їх на Батьківщину.
Співрозмовники також обговорили інші пріоритетні напрями подальшої співпраці України з ООН у гуманітарній сфері, насамперед відповідні спільні цільові проєкти відбудови, підготовку житла для повернення вимушених переселенців та долучення УВКБ до реалізації Fast Recovery Plan. У цьому контексті було відзначено важливість підписання Філіппо Гранді та віцепрем'єр-міністром з відновлення України Олександром Кубраковим Меморандуму про взаєморозуміння щодо співпраці між УВКБ ООН та Міністерством розвитку громад, територій та інфраструктури України, покликаного посилити координацію відповідних спільних зусиль.
Глава держави запросив Верховного комісара ООН взяти активну участь у просуванні української Формули миру, зокрема її гуманітарного виміру.Як повідомлялося, Президент Володимир Зеленський зазначав, що є різні дані щодо кількості примусово вивезених росією з України дітей. Загалом ідеться про депортацію близько 2 млн громадян України, серед яких багато дітей.
Фото: ОП