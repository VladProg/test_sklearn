Нафта еталонних марок помірно дорожчає в середу, 8 лютого, після зростання до тижневих піків напередодні, спричиненого сподіваннями на відновлення попиту в Китаї й побоюваннями перебоїв постачань через землетрус у Туреччині.

Як передає Укрінформ, про це повідомляє enkorr.



Вартість квітневих ф'ючерсів на сорт Brent на лондонській біржі ICE Futures становить $83,78 за барель, що на $0,09 (0,11%) вище за ціну на закриття попередньої сесії. За підсумками торгів у вівторок ці контракти здорожчали на $2,7 (3,3%), до $83,69 за барель.



Ціна ф'ючерсів на нафту WTI на березень на електронних торгах Нью-Йоркської товарної біржі (NYMEX) становить $77,35 за барель, що на $0,21 (0,27%) вище за підсумкове значення попередньої сесії. На день раніше контракт підскочив у ціні на $3,03 (4,1%), до $77,14 за барель, максимуму з 31 січня.



Роботу турецького нафтового терміналу «Джейхан» було призупинено після землетрусу, який забрав життя понад 7 тисяч людей у Туреччині й Сирії.



Крім того, ринок продовжує оцінювати слова глави Міжнародного енергетичного агентства (МЕА) Фатіха Біроля про те, що відновлення економіки Китаю може йти активнішими темпами, ніж очікувалося, що у свою чергу призведе до світового зростання попиту на нафту й СПГ.



Тим часом дані Американського інституту нафти (API), опубліковані в ніч із вівторка на середу, вказали на скорочення запасів у США за тиждень, що завершився 3 лютого, на 2,18 млн барелів.



Офіційну доповідь про резерви енергоносіїв у Штатах буде оприлюднено у середу, 8 лютого. Опитані Trading Economics аналітики в середньому очікують на збільшення запасів нафти приблизно на 2,5 млн барелів.