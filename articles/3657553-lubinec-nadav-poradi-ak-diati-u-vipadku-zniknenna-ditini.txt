Уповноважений Верховної Ради з прав людини Дмитро Лубінець надав поради, що робити у випадку, коли зникла дитина.


Як передає Укрінформ, про це Лубінець повідомив у Телеграмі.
За словами омбудсмена, у такому випадку треба діяти негайно.
Як наголосив Лубінець, слід не піддаватись паніці, контролювати емоції і зателефонувати всім, хто може мати інформацію про дитину, встановити місце перебування дитини через оператора мобільного зв’язку і спробувати самостійно або за допомогою родичів розшукати її.
Уповноважений зауважив, що під час пошуків хтось має залишатися вдома, на випадок повернення дитини.
Також він порадив перевірити вдома, чи на місці гроші, ґаджети, речі і документи дитини, адже їхня відсутність може свідчити про те, що дитина пішла з дому з власного бажання.
Лубінець порадив у випадку, коли дитина загубилася в торговельному центрі або громадському місці, одразу звертатися до служби охорони і попросити заблокувати всі входи у будівлю та допомогти з пошуками, а у разі потреби - звернутись до дитини через гучномовець.
Уповноважений також порадив негайно звернутися до Національної поліції, якщо місце перебування дитини не вдалося встановити впродовж години.
Як повідомляв Укрінформ, станом на 20 січня в Україні з початку повномасштабної війни з росією вважались зниклими безвісти 345 дітей.