Комітет Верховної Ради з питань національної безпеки, оборони та розвідки рекомендував парламенту підтримати призначення Василя Малюка на посаду голови Служби безпеки України.

Про це йдеться у висновку комітету в картці проєкту постанови №8425 "Про призначення Малюка В.В. на посаду Голови Служби безпеки України" на сайті ВР, повідомляє Укрінформ.

"За результатами обговорення комітет ухвалив рекомендувати Верховній Раді України підтримати призначення Малюка Василя Васильовича на посаду голови Служби безпеки України", – зазначається у документі.

Як повідомляв Укрінформ, Президент Володимир Зеленський 17 липня 2022 року усунув від виконання обов’язків голови Служби безпеки України Івана Баканова. Наступного дня глава Української держави поклав тимчасове виконання обов’язків керівника СБУ на першого заступника Василя Малюка. 19 липня Верховна Рада голосами звільнила Баканова.

6 лютого 2023 року Президент вніс до Верховної Ради подання про призначення Василя Малюка на посаду голови Служби безпеки України.