Україна веде перемовини з Тунісом і Марокко щодо підписання угод про преференційну торгівлю, а з ОАЕ успішно просуваються переговори стосовно Угоди про всеохоплююче економічне партнерство.

Про це заявив спеціальний представник України з питань Близького Сходу та Африки Максим Субх на науково-методологічному семінарі "Головні тенденції розвитку сучасної геополітичної ситуації на Близькому Сході у контексті пріоритетних завдань зовнішньої політики України", повідомляє кореспондент Укрінформу.
"У контексті підтримки національного виробника і національних експортерів Україна започаткувала переговорний процес щодо підписання угод про створення зон преференційної торгівлі. З Об'єднаними Арабськими Еміратами дуже успішно просуваються переговори щодо підписання Угоди про всеохоплююче економічне партнерство. З Тунісом і Марокко ведуться також переговори щодо підписання угод про преференційну торгівлю", - сказав Субх.
Він додав, що переговорні механізми допоможуть визначити ті експортні позиції, яких найбільше потребують згадані країни, а це полегшить українським експортерам процес збуту їхньої продукції.
Дипломат зазначив, що для України дуже важливо в нинішніх умовах по можливості підтримувати безперебійність експорту.
За його словами, Україна зараз зазнає значних втрат, бо через російську блокаду українських портів не має можливості експортувати більшість товарів, які раніше направлялися в країни Близького Сходу і Північної Африки.
"По "коридору" ми можемо вивозити винятково зерно. Ми не можемо вивозити молоко, курятину, олію або щось інше. Влада та уряд працюють з ООН, з турецькою стороною, і ми просимо долучитися інших партнерів в рамках формули миру Зеленського, один з пунктів якої передбачає гарантування продовольчої безпеки", - зазначив спецпредставник України з питань Близького Сходу та Африки.
Як повідомлялося, Україна та Об’єднані Арабські Емірати 5 грудня 2022 року оголосили про намір укласти Угоду про всеосяжне економічне партнерство (CEPA). Спільну заяву щодо цього підписали перший віцепрем’єр-міністр - міністр економіки України Юлія Свириденко та державний міністр зовнішньої торгівлі ОАЕ, доктор Тані бін Ахмед Аль Зейуді.
Преференційні торговельні угоди – це угоди між двома або більше країнами, у яких тарифи на товари, вироблені в країнах-членах угоди є нижчими, ніж тарифи для третіх країн.