Для реалізації права кожного українця на достойну пенсію має запрацювати система пенсійних накопичувальних рахунків. Її запровадження є одним із урядових пріоритетів на 2023 рік.

На цьому під час засідання уряду 3 січня наголосив Прем’єр-міністр України Денис Шмигаль, передає Укрінформ.
«Україна вже багато років має проблему з наповненням Пенсійного фонду. Працездатного населення стає менше, кількість пенсіонерів збільшується. Війна зробила ситуацію критичною. Реформа полягає в тому, що всі працевлаштовані українці матимуть свої пенсійні накопичувальні рахунки. Кошти йтимуть туди з трьох джерел: внесок роботодавців, внесок держави на паритетних із роботодавцем засадах та добровільні внески громадян», - сказав Шмигаль.
За його словами, запровадження обов’язкового пенсійного накопичення сприятиме реалізації на практиці права кожного українця на достойну пенсію.
Крім того, Прем’єр-міністр підкреслив, що стратегічним пріоритетом залишається і продовження підтримки всіх українців, які опинилися у складних життєвих обставинах.
«Адресність буде ключовим підходом до соціальної допомоги. Всі соціальні виплати та пенсії ми забезпечимо повною мірою», - запевнив він.
Як повідомлялося, в Україні на 10,7 млн працюючих українців, які сплачують ЄСВ, припадає 10,8 млн пенсіонерів, що отримують виплати в межах солідарної системи, і це співвідношення продовжує змінюватися на гірше. Запровадження обов'язкової накопичувальної системи пенсійного забезпечення є одним із критично важливих чинників, спрямованих на покращення ситуації.