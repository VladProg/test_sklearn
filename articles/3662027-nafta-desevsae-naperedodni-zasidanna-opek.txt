Котирування нафти помірно знижуються в понеділок, 30 січня, інвестори чекають на засідання ОПЕК+.

Як передає Укрінформ, про це повідомляє enkorr.


Березневі ф'ючерси на Brent здешевшали на лондонській біржі ICE Futures на $0,38 (0,44%), до $86,28 за барель. У п'ятницю Brent знизилася в ціні на $0,81 (0,9%), до $86,66 за барель.


Березневі ф'ючерси на WTI подешевшали на Нью-Йоркській товарній біржі (NYMEX) на $0,37 (0,46%), до $79,31 за барель. За попередню сесію контракт здешевшав на $1,33 (1,6%), до $79,68 за барель.


За підсумками минулого тижня Brent здешевшала на 1,1%, WTI – на 2,4%.


«Нафтотрейдери фіксують прибуток наприкінці місяця й займають вичікувальну позицію перед засіданнями ОПЕК+ і Федеральної резервної системи, підсумки яких будуть відомі 1 лютого, а також напередодні набуття чинності забороною ЄС на імпорт російських нафтопродуктів 5 лютого», – зазначив старший ринковий аналітик The Price Futures Group Філ Флінн.


Кількість нафтових бурових установок, що діють, в США минулого тижня скоротилася на 4 одиниці до 609, повідомила нафтосервісна компанія Baker Hughes. Кількість газових установок збільшилася на ту ж кількість, склавши 160.