Президент України Володимир Зеленський закликав американців підтримувати Україну під час своєї промови, яку транслювали на стадіоні перед Супербоулом-2023.

Про це на своїй сторінці у Фейсбуці повідомила Надзвичайний і Повноважний Посол України в США Оксана Маркарова, передає Укрінформ.
«Вперше на одній з найважливіших і найпопулярніших для американців події прозвучали слова нашого президента Володимира Зеленського із закликом до американців підтримувати нашу справедливу боротьбу та також були вшановані українські герої - гравці Української ліги американського футболу, які захищають нашу країну. Відразу після відео зі зверненням президента на поле запросили представників ULAF Юрія Гундича, Романа Бугуславського, Дениса Полубінського та Афлі Вільямса», - написала Маркарова.
Як повідомлялося, раніше НФЛ висловила підтримку Україні під час церемонії вручення нагород за підсумками сезону. Тоді теж вмикали звернення Зеленського.
Як повідомляв Укрінформ, у грудні ФІФА заборонила Зеленському виступити перед фіналом ЧС-2022 з футболу з меседжем миру.
Фото: facebook.com