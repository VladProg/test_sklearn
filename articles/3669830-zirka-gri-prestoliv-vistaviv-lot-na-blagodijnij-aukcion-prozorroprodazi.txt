Актор Джек Глісон, відомий за роллю короля Джоффрі Баратеона в серіалі «Гра престолів», виставив на благодійний аукціон статуетку у вигляді свого героя. Гроші від продажу будуть направлені на придбання тепловізора.

Про це повідомляє ДП «Прозорро. Продажі» у Фейсбуці, передає Укрінформ.
«Ірландський актор Джек Глісон, відомий за роллю короля Джоффрі Баратеона в «Грі престолів», виставив на благодійний аукціон Прозорро.Продажі статуетку короля Джоффрі Баратеона», – йдеться у повідомленні.

Фото: Prozorro.Продажі

Як зазначається, актор виявив бажання підтримати Україну в її боротьбі за незалежність.
«Незабаром я приїду до вас на кілька днів, а зараз, підтримуючи ініціативу українських колег, я хочу виставити на аукціон статуетку, виготовлену одним художником у Лос-Анджелесі. Переможцю я особисто підпишу й передам статуетку в Києві 16 лютого, або ж мої друзі надішлють її куди потрібно», – сказав актор.

Фото: Prozorro.Продажі

Аукціон відбудеться 15 лютого о 12:15.
Стартова ціна лоту – 10 тис. грн.
Наголошується, що зібрані за результатами аукціону кошти будуть скеровані на придбання тепловізора для 5-го окремого штурмового полку.
Як повідомлялося, Національний антарктичний науковий центр за кошти, зібрані в межах другого благодійного аукціону, придбав два тепловізійні приціли AGM Rattler TS19-256 для одного із підрозділів Збройних сил України, де служать полярники.
Перше фото: HBO