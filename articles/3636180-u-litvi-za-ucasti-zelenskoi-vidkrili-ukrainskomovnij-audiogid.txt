Перша Леді Олена Зеленська взяла участь в офіційному відкритті українськомовного аудіогіда у Національному музеї "Палац Великих князів Литовських" у Литві.

Про це вона написала у своєму Фейсбуці, передає Укрінформ.








Українськомовних аудіогідів у світі більшає / Фото: Олена Зеленська

























"Разом із колегою та другом першою леді Литви Діаною Наусєдєне офіційно відкрили українськомовний аудіогід у Національному музеї «Палац Великих князів Литовських» – наймасштабнішому реставраційному проєкті незалежної Литви. Разючі колекції Національного музею свідчать про глибоке історичне коріння Литви, а також про спільні з Україною історичні події та культурну спадщину", - написала Перша Леді.
За її словами, перший український аудіогід презентовано в Естонії, у Талліннському музеї лицарських орденів. Його обрали за відгуками, бо за популярністю цей об’єкт посідає перше місце. Тепер музей планує також виставку українських орденів – спільно з нашим Музеєм Другої світової війни.
Також перший українськомовний аудіогід в Індонезії та регіоні звучить у храмі Улувату – провідній індуїстській святині Балі. До початку ХХ століття в Улувату могли входити лише члени королівської родини. А тепер шеститисячна українська спільнота країни слухатиме захопливу історію цього величного місця рідною мовою.
"Вдячна Міністерству закордонних справ України за постійну підтримку проєкту, а посольствам України в Індонезії, Естонії та Литві – за реалізацію на місцях. Після російського нападу наш іще довоєнний проєкт аудіогідів набув далеко не туристичного сенсу. Тоді як Росія говорить через руйнування, ми промовлятимемо до світу й одне до одного через культуру, історію та цінності – матеріальні й духовні", - написала Зеленська.
Як повідомлялося, дружина Президента Олена Зеленська разом із першою леді Бріжит Макрон і міністром освіти Франції Папом Ндіайє відвідали школу, у якій навчаються українські діти з родин тимчасових переселенців.