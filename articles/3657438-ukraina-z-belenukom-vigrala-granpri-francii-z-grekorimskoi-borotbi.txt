Збірна України з греко-римської боротьби виграла Гран-прі Франції, який проходив у Ніцці.

«Синьо-жовті» посіли перше місце в очковому та медальному заліках турніру, передає Укрінформ.
Україну в Ніцці представляли 15 спортсменів, серед яких був і олімпійський чемпіон Жан Беленюк (вагова категорія до 87 кг). До складу також увійшли минулорічні бронзовий призер чемпіонату світу Андрій Кулик (72 кг) та чемпіон світу серед юніорів Михайло Вишнивецький (130 кг).
Для Беленюка змагання у Франції стали першими на міжнародному рівні після здобуття олімпійського «золота» в Токіо у 2021-у. Минулого року він перемагав на національних змаганнях, вигравши титул чемпіона України та відбір на ЧС-2022, на який врешті не поїхав.
Гран-прі Франції кожен з 15-х українських збірників закінчив із медаллю. Четверо українців здобули нагороди найвищого ґатунку - Жан Беленюк, Сергій Козуб, Ярослав Фільчаков та Владлен Козлюк.
В очковому заліку наша команда стала першою з показником 295 балів. На 110 балів Україна випередила збірну Франції. Топ-трійку замкнули грузини (148 очок).
Фото: United World Wrestling.