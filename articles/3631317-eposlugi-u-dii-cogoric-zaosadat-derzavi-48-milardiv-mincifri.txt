Сумарний економічний й антикорупційний ефект від електронних послуг у "Дії" за 2020-2021 роки становив ₴16,3 мільярда, а за 2022 рік, згідно з прогнозами, він сягне ₴48 мільярдів.

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
Так, з нагоди Міжнародного дня боротьби з корупцією очільник Мінцифри поінформував про конкретні кейси відомства.
"Переводячи в онлайн кожну сферу, знищуємо корупцію. Важливий приклад — цифровізація сфери будівництва. Раніше за оформлення документів на будівництво громадяни та бізнес були вимушені платити великі хабарі. Зараз - все прозоро у кілька кліків на порталі "Дія" та сайті e-construction", - зазначив Федоров.
За його даними, завдяки впровадженню Єдиної державної електронної системи за рік вдається зекономити державі три мільярди гривень.
Значну суму заощадити дозволяють електронні лікарняні. Згідно з інформацією міністра, раніше за листками непрацездатності з держбюджету щороку виплачувалися понад 18 мільярдів гривень, частина коштів ішла на довідки, куплені в інтернеті.
"Діджитальні лікарняні унеможливлюють це та дозволяють зекономити 4 млрд гривень щороку. А ще — час лікарям та пацієнтам", — зауважив Федоров.
Також він навів дані Міністерства фінансів, згідно з якими до 10% всіх соціальних виплат є неефективними.
За словами міністра, на соціальну сферу щорічно витрачається найбільше коштів — понад 700 млрд грн, які складно відстежити. Ідеться про субсидії, пенсійні виплати тощо.
"Запуск Єдиної інформаційної системи соціальної сфери дозволить заощадити бюджету до 11 млрд грн щороку. Працюємо над цим", — заявив глава Мінцифри.
Федоров подякував за підтримку цифрових антикорупційних реформ міжнародним проєктам TAPAS, EGAP та EU4DigitalUA.
Як повідомляв Укрінформ, у листопаді Міністерство соціальної політики України та USAID/UK aid проєкт “Прозорість та підзвітність у державному управлінні та послугах/TAPAS” підписали меморандум з метою вдосконалення системи надання електронних послуг у сфері соціального захисту населення, функціонування публічних електронних реєстрів, забезпечення доступу до даних і запобігання корупції у ключових галузях