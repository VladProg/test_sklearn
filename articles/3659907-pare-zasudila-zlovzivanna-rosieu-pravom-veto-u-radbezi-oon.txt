Нездатність Ради Безпеки ООН протистояти російській агресії проти України через зловживання правом вето є екзистенційною загрозою для міжнародного правопорядку.

Про це йдеться у резолюції "Правові аспекти та аспект прав людини в агресії російської федерації проти України", ухваленій у четвер Парламентською Асамблеєю Ради Європи, передає власний кореспондент Укрінформу.

"Асамблея вважає, що нездатність Організації Об'єднаних Націй та її Ради Безпеки протистояти російській агресії через зловживання правом вето є екзистенційною загрозою для міжнародного правопорядку та демократичної безпеки держав-членів Ради Європи", - йдеться у документі.
У зв'язку з цим Асамблея заявила про підтримку "всіх зусиль та дискусій щодо розблокування ситуації в Організації Об'єднаних Націй та підвищення її ефективності, включаючи заклик звернутися до Міжнародного суду ООН за консультативним висновком щодо потенційних обмежень права вето, закладених у Статуті та загальних принципах права".
Відповідна реакція ПАРЄ на ситуацію зі зловживанням росією правом вето в РБ ООН стала можливим завдяки поданій українськими депутатами поправці, яка була підтримана одностайно членами Асамблеї.
У своїй резолюції ПАРЄ також запропонувала членам Ради Безпеки ООН "розглянути можливість винесення на голосування та не перешкоджати прийняттю резолюції Ради Безпеки щодо передачі ситуації в Україні на розгляд Прокурора МКС відповідно до Глави VII Статуту Організації Об'єднаних Націй".
Окремо депутати Асамблеї закликали Генеральну Асамблею Організації Об'єднаних Націй підтримати та схвалити створення спеціального міжнародного кримінального трибуналу щодо злочину агресії проти України та міжнародного механізму компенсації за шкоду, збитки та втрати, яких зазнала держава Україна, а також фізичні та юридичні особи в Україні внаслідок російської загарбницької війни.
Як повідомлялося, 26 грудня Україна ініціювала комплексний процес, спрямований на позбавлення росії статусу постійного члена Ради Безпеки ООН та виключенні її з ООН у цілому.
росія, яка незаконно займає місце в РБ ООН, системно блокує прийняття важливих рішень у цій Організації – 31 раз із 1991 року рф застосувала вето в Раді Безпеки ООН.