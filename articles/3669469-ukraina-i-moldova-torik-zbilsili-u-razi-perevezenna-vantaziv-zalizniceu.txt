За 2022 рік показники експорту з України через прикордонні переходи з Молдовою залізничним транспортом зросли в 1,5 раза, а імпорту – втричі.

Про це повідомляє Укрінформ із посиланням на пресслужбу АТ «Укрзалізниця».
«З початку повномасштабної війни залізниця Молдови стала для нас ще важливішим партнером. Наші сусіди допомогли нам експортувати зерно та завозити таке необхідне дизпальне. Ми прагнемо й надалі поглиблювати відносини та співпрацю між нашими залізницями», - зазначив голова правління УЗ Олександр Камишін.
Загалом із 24 лютого через прикордонні переходи з Молдовою залізницею експортовано 397 тис. тонн українського зерна та імпортовано 363,6 тис. тонн нафтопродуктів. При цьому показники експорту зросли в 1,5 раза, до 1 247 тис. тонн, а імпорту – втричі, до 492 тис. тонн.
Як повідомлялось, 10 лютого залізниці України та Республіки Молдова домовилися про поглиблення співпраці між залізницями країн для збільшення обсягів вантажоперевезень, а також залучення українських фахівців до ремонту та відновлення залізничної інфраструктури Молдови.