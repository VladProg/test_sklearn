До тренінгу в рамках навчального онлайн-курсу Міністерства закордонних справ України для дипломатів з країн Африки долучилися 140 учасників з восьми країн.

Про це повідомив речник МЗС України Олег Ніколенко у Фейсбуці, передає Укрінформ.
«Мав приємність провести сьогодні тренінг на тему антикризових комунікацій. 140 учасників із восьми країн: Нігерії, Кенії, Ефіопії, Сомалі, Кот-д‘Івуару, ПАР, Ботсвани, Мозамбіку та Сенегалу», - зазначив він.
Ніколенко поінформував, що розповів про особливості комунікацій в умовах війни, взаємодію між МЗС та посольствами, алгоритми реагування на кризові ситуації.
Речник МЗС підкреслив, що запит на український досвід з боку країн Африки шалений.
«Цими днями мої колеги також проводять курси щодо впливів агресії росії на архітектуру міжнародної безпеки, продовольчої та енергетичної безпеки, регіональних та глобальних викликів, публічної дипломатії. Загалом МЗС планує провести в 2023 році серію аналогічних тренінгів для низки інших африканських країн», - зауважив дипломат.
Як повідомляв Укрінформ, 14 лютого розпочався комплексний чотириденний навчальний онлайн-курс для дипломатів із країн Африки на базі Дипломатичної академії імені Геннадія Удовенка при МЗС України.
Фото: Олег Ніколенко, ФБ