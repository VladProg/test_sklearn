Помер відомий український письменник-сатирик, журналіст, автор першого українського сатиричного роману «Аристократ із Вапнярки» Олег Чорногуз.

Про це у Фейсбуці написав голова Вінницької обласної організації Національної спілки письменників України Вадим Вітковський.
«Сумно... Годину тому в обласній лікарні Вінниці після важкої хвороби, на 87-му році життя, пішов у далеку дорогу відомий український письменник, король гумору й сатири, кавалер двох орденів Ярослава Мудрого Олег Федорович Чорногуз», - йдеться в дописі.
За словами Вітковського, поховають письменника у Києві на Байковому цвинтарі, поряд із дружиною Лідією.
Вітковський пообіцяв, що в його рідному селі - Іванові обов’язково іменем письменника буде названо вулицю, а також буде створено літературну премію його імені за кращий гумористичний чи сатиричний роман року.
Олег Федорович Чорногуз народився 15 квітня 1936 року в с. Іванів на Вінниччині.
Його твори перекладені 22 мовами.
Фото: myvin.com.ua