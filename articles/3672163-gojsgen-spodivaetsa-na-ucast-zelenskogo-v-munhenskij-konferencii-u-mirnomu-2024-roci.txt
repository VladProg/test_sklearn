Виступ Президента України Володимира Зеленського став одним із найпотужніших моментів 59-ї Мюнхенської безпекової конференції.

Про це сказав її голова Крістоф Гойсген, закриваючи цьогорічний форум, повідомляє власний кореспондент Укрінформу.
«Ми мали тут багато спікерів. Для мене найбільш вражаючим був виступ Президента Зеленського», - заявив Гойсген.
Він зазначив, що Зеленський виступив цього року онлайн, але минулого року він був присутнім у Мюнхені, це сталося за лічені дні до початку повномасштабного російського вторгнення в Україну, до того, як путін вирішив напасти на сусідню країну.
«Ми всі маємо надію, що наступного року Зеленський буде тут з нами, що означатиме, що жахлива війна завершиться», - сказав голова Мюнхенської конференції.
Він зазначив, що лейтмотивом конференції стала сильна трансатлантична єдність, підтвердження того, що демократичні країни не приймають зміну кордонів силою, не приймають війну. Треба надалі підтримувати цю єдність, сказав Гойсген.
«У нас більше витривалості, ніж у путіна», - підкреслив він. Для того, щоб так продовжувалося, Гойсген закликав збільшувати витрати на оборону: щоб допомагати Україні, а також для посилення власної обороноздатності.
Окремо Гойсген зупинився на питанні відповідальності за скоєні воєнні злочини. «Ми всі бачимо ці жахливі злочини, які кояться на війні, путін коїть злочин проти гуманності, проти людяності», - підкреслив німецький дипломат.
Також голова конференції назвав правильним те, що на ній не було офіційних представників росії та ірану, але були представники демократичної опозиції цих країн.
«Є два режими – в рф і ірані, які порушують міжнародне право», - зауважив дипломат.
Як повідомлялося, у 59-й Мюнхенській безпековій конференції, яка проходила 17-19 лютого, взяли участь близько 700 учасників. Гойсген уперше головував на ній.