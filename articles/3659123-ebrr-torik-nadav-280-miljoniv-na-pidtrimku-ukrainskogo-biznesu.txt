У 2022 році Європейський банк реконструкції та розвитку разом із банками- партнерами надав 280 мільйонів євро на підтримку сільськогосподарських виробників і переробників в Україні.

Як передає кореспондент Укрінформу, про це на брифінгу, присвяченому обговоренню інвестиційних показників минулорічної дільності банку, розповіла заступниця директора ЄБРР в Україні з питань розвитку промисловості, торгівлі та агробізнесу Леся Кузьменко.
За її словами, пріоритетом діяльності Європейського банку реконструкції та розвитку у нашій країні торік була підтримка стійкості бізнесу — зокрема, й аграрного та переробного. Для цього навесні банк напряму та через проєкти розподілу ризиків підтримав оборотний капітал низки сільськогосподарських компаній для забезпечення ланцюжків постачання. Загалом на це пішло 280 мільйонів євро.
“Зокрема, 24 мільйони євро кредиту на підтримку сільськогосподарського бізнесу отримав від ЄБРР холдинг МХП, провідний виробник курятини в Україні. Також підтримали виробника цукру, холдинг "Астарта", на 11 мільйонів євро з розподілом ризиків. Кредит у 100 мільйонів гривень ЄБРР та Райффайзен Банк надали виробникові дріжджів ПрАТ “Компанія Ензим”. Гроші підуть на підтримку оборотного капіталу й допоможуть підприємству закупити сировину, необхідну для забезпечення поточного рівня виробництва у 2022-2023 роках. Також ми надали оборотний капітал низці компаній фармацевтичного сектору”, - деталізувала Кузьменко.
Вона розповіла, що, окрім підтримки ліквідності, у другому півріччі 2022-го банк опікувався й інвестиційними проєктами в Україні. Приміром, 10 мільйонів євро надали українському виробникові зерна Grain Alliance Group для покращення експортних потужностей і розвитку нових логістичних маршрутів.
“Ми профінансували й розширення логістичного хаба в Словаччині та створення інфраструктури для безпечного транспортування до нього українського зерна”, - додала представниця ЄБРР.
Банк, за її словами, продовжує активно підтримувати і малі та середні підприємства України через збільшення відсотка покриття витрат на консалтингові проєкти – з 50% до 85% (загалом за час існування програми підтримали понад 1200 компаній). Також минулого року банк запровадив ініціативу з компенсації витрат на релокацію підприємств з територій, які найбільше постраждали від війни, в більш безпечні регіони країни. Таку ініціативу обсягом 2,4 млн євро фінансують донори — Швейцарія і США.
Кузьменко запевнила, що у 2023 році втілення цих програм триватиме. Нині готують ще кілька важливих проєктів підтримки банком реального сектору української економіки.
Як повідомлялося, ЄБРР зобов’язався у 2022-2023 роках надати Україні 3 млрд євро у вигляді грантів, кредитів та розподілу ризиків. Напередодні Уряд України надав згоду на вчинення НАК “Нафтогаз України” правочину на суму, що перевищує 3 млрд грн, зокрема, укладення з Європейським банком реконструкції та розвитку грантової угоди (фінансування екстрених закупівель Нафтогазом “блакитного палива”).