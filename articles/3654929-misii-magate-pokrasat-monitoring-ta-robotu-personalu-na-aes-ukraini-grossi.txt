Місії МАГАТЕ на атомних станціях України складатимуться з кращих міжнародних експертів та покращать транспортування обладнання, моніторинг ситуації та роботу персоналу.

Про це заявив генеральний директор МАГАТЕ Рафаель Гроссі на спільному з Премʼєр-міністром України Денисом Шмигалем брифінгу в Києві, повідомляє Укрінформ.

«Протягом тижня ми змогли розгорнути ці місії. Вони не лише символічні, вони мають одних з найкращих міжнародних експертів у питанні безпеки, які надаватимуть консультації, технічну підтримку у цю важку годину кожній станції, котрі, звичайно, стикаються з різними викликами та проблемами, залежно від ситуації», - сказав Гроссі.
На думку гендиректора МАГАТЕ, місії на атомних станціях України спростять перевезення обладнання, яке може знадобитися, покращать оцінку і моніторинг ситуації на кожній станції. За його словами, експерти також спостерігатимуть за ситуацією щодо зовнішнього живлення та за діями персоналу, який працює у дуже важких умовах і під загрозою атаки, та підтримувати його.
Гроссі додав, що присутність експертів зберігатиметься, відповідно до офіційного запиту українського уряду, скільки він вважатиме це за необхідне. На думку МАГАТЕ, відзначив гендиректор організації, є потреба якомога тривалішої присутності з огляду на виклики і ситуацію.
Як повідомляв Укрінформ, генеральний директор МАГАТЕ Рафаель Маріано Гроссі перебуває в Україні цього тижня з метою забезпечення постійної присутності експертів з ядерної та фізичної ядерної безпеки на всіх об'єктах атомної енергетики країни.