Американське космічне агентство NASA запустить ще два мінівертольоти на Червону планету для допомоги в поверненні зібраних зразків на поверхні Марсу.

Про це повідомляє АР, передає Укрінформ.
Передбачається, що марсохід NASA Perseveranc транспортуватиме місткість із зібраними на Марсі матеріалами до ракети, яка запустить її із Червоної планети в бік Землі приблизно через десять років.
Проте якщо Perseverance вийде з ладу, два гелікоптери, які нині ще будуються й будуть запущені NASA на Марс пізніше цього десятиліття, завантажуватимуть зразки марсіанської поверхні на ракету замість нього.
Вертольоти будуються за аналогом успішного гвинтокрила Ingenuity від NASA, який здійснив 29 польотів з моменту прибуття разом із Perseverance на Марс на початку минулого року. Вага такого гелікоптера становить 1,8 кг. Очікується, що його нові версії матимуть колеса та роботизовані рукави.
Нині Perseverance вже зібрав 11 зразків поверхні Марсу.
Як повідомляв Укрінформ, в середині липня в NASA заявили про паузу до серпня в польотах на Марсі гелікоптера Ingenuity через несприятливі погодні умови.