Канаді варто активно застосовувати усі наявні юридичні механізми для конфіскації підсанкційних російських активів та передачі їх Україні для відбудови.

Як повідомляє кореспондент Укрінформу, про це йдеться у звіті “Незаконна агресивна війна російської держави проти України”, підготовленому Постійним комітетом із закордонних справ та міжнародного розвитку парламенту Канади.
“Рекомендуємо уряду Канади застосовувати юридичні механізми, що дають змогу конфісковувати кошти, які потрапили під санкції, з метою якомога швидшої передачі їх на підтримку процесу відбудови України”, - зазначається у документі.
Депутати також застерегли уряд від надання повторного винятку із санкцій, що минулого року дозволив відремонтувати у Канаді турбіни російського газопроводу “Північний потік”. “Радимо уряду Канади не надавати виняток з-під дії санкцій компанії “Siemens” для турбін трубопроводу “Північний потік”, - стверджують депутати.
Як повідомлялося, турбіни для прокачки газу трубопроводом “Північний потік 1” виготовлені в Канаді, де вони мусять регулярно проходити технічне обслуговування на підприємствах Siemens. Після початку повномасштабного російського вторгнення до України, Канада запровадила санкції проти рф, заборонивши канадським компаніям обслуговувати російські газопроводи. Однак, одна з турбін прибула до Канади ще до початку дії санкцій та не могла бути повернута до росії через санкції. Після тиску зі сторони Німеччини, Канада надала виняток компанії “Siemens”, дозволивши їй повернути турбіну та проводити регулярне обслуговування ще кількох. Однак згодом цей виняток було відкликано.