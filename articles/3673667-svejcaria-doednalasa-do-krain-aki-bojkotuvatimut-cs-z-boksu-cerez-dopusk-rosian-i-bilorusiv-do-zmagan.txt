Рада Федерації боксу Швейцарії вирішила бойкотувати чемпіонат світу-2023 з боксу через допуск на турнір російських та білоруських спортсменів під своїми прапорами.

Про це повідомили Inside The Game, передає Укрінформ.
Бойкот також поширюється на інші події, де будуть присутні росія та білорусь, включаючи чемпіонат Європи з боксу в Єревані у квітні.
Президент федерації Андреас Андерегг стверджує, що це рішення відповідає позиції більш ніж 30 інших країн.
«Звичайно, Швейцарія — нейтральна країна, але нейтралітет не означає, що ми повинні бути сліпими чи не мати своєї думки — це також підтверджують рішення політичного керівництва Швейцарії. Невимовні страждання, які росія завдає сусідній Україні протягом останнього року, неможливо описати словами. Це потрібно зневажати всіма силами. І оскільки спорт фінансується через політику, то не можна відокремити одне від іншого», - повідомив Андерегг.
Він додав, що Федерація боксу Швейцарії на момент реєстрації не знала, що спортсмени з росії та білорусі братимуть участь у IBA World Boxing Tour Golden Belt Series у Марракеші на початку цього місяця. Якби вони дізнались про це раніше, то не брали б участь у змаганні.
Також Україна та ще 8 країн оголосили про бойкот ЧС з боксу через допуск росіян і білорусів.
Як повідомлялося, жіночий ЧС з боксу пройде з 15 до 31 березня в Індії, чоловічий - з 1 до 14 травня в Узбекистані.
Фото: Getty Images