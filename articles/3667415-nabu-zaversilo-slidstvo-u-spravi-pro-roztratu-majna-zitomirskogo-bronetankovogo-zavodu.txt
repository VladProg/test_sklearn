Національне антикорупційне бюро України завершило слідство у справі щодо розтрати майна Житомирського бронетанкового заводу ексдиректором і його заступником.

Про це НАБУ повідомило у Телеграмі, передає Укрінформ.

“НАБУ і САП завершили розслідування за підозрою колишніх директора та заступника директора Житомирського бронетанкового заводу у розтраті майна на понад 4,5 млн грн”, - йдеться у повідомленні.
За даними слідства, підозрювані восени 2014 року незаконно провели розконсервацію майна Державного агентства резерву України, а саме: 20 двигунів до бронетехніки. Їх фактично вилучили із мобілізаційного резерву та розпорядилися ними на власний розсуд.
Слідство відкрило матеріали справи стороні захисту для ознайомлення, зазначили в НАБУ.
Дії посадовців кваліфіковані за ознаками злочину, передбаченого ч. 5 ст. 191 (привласнення, розтрата майна) Кримінального кодексу. За вчинене обом підозрюваним загрожує покарання до 12 років позбавлення волі.
Як повідомлялося, у листопаді 2022 року НАБУ та САП оголосили підозру колишньому директору та заступнику директора Житомирського бронетанкового заводу у розтраті майна заводу на понад 4,5 млн грн.