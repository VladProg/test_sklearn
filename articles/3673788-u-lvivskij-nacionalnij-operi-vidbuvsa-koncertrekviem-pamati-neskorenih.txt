До річниці повномасштабного вторгнення росії в Україну у Львівській національній опері відбувся концерт-реквієм «Памʼяті нескорених»

Про це у Телеграмі повідомляє Міністерство культури та інформаційної політики, передає Укрінформ.
«До роковин повномасштабного вторгнення росії в Україну у Львівській національній опері відбувся концерт-реквієм «Памʼяті нескорених». Митці та гості вшанували пам’ять полеглих воїнів й усіх жертв російської агресії», - йдеться в повідомленні.
Зазначається, що концерт-реквієм відбувся за участі солістів, хору та оркестру Львівської національної опери.
У МКІП зауважили, що вперше у Львові за диригентським пультом виступила всесвітньо відома диригентка Кері-Лінн Вілсон – канадка українського походження, яка цьогоріч дебютувала на сцені нью-йоркської Метрополітен-опера.
«Я думаю, що ця подія допоможе нам пережити всі емоції, через які ми зможемо відчути полегшення та певне єднання. Зараз надзвичайно важливо не припиняти боротися, не зупинятися, адже у нас попереду ще велика боротьба й велика Перемога», — сказала Галина Григоренко, заступниця Міністра культури та інформаційної політики України.
Подія була ініційована Міністерством культури та інформаційної політики України та Львівською національною оперою.

Запис концерту, який підготує «Радіо Культура, передадуть до Європейської мовної спілки для трансляції європейськими радіостанціями. В ефірі «Радіо Культура» запис концерту прозвучить 24 лютого.
Як повідомлялося, у Львівській національній опері відкрилась міжнародна виставка світлин українських та закордонних фотографів «9Х10», присвячена війні.