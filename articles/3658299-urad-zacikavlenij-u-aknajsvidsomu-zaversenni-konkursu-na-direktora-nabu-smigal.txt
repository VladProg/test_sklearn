У контексті розбудови антикорупційних інституцій Кабінет Міністрів зацікавлений у тому, щоб конкурс на директора Національного антикорупційного бюро завершився якнайшвидше.

Про це заявив Прем’єр-міністр Денис Шмигаль під час засідання уряду, передає Укрінформ.
«На фінішну пряму виходить процес відбору директора Національного антикорупційного бюро. Уряд зацікавлений, щоб конкурс завершився якнайшвидше і ми отримали фахового очільника цієї ключової для держави інституції», - сказав Шмигаль.
Він зауважив, що триває проведення необхідних державі реформ, зокрема щодо розбудови антикорупційної архітектури. «Ідеться про системну послідовну роботу, яка конче потрібна Україні та є невід’ємною умовою євроінтеграції», - наголосив Прем’єр-міністр.
Водночас, за його словами, уряд проводить іще три дотичні реформи.
«По-перше, продовжуємо курс на зменшення ролі держави в економіці через приватизацію та державно-приватне партнерство. Менше держави в економіці — менше можливостей для зловживань чиновників», - сказав Шмигаль.
Друга реформа, яка, за словами очільника Кабміну, наскрізною ниткою проходить через усі урядові проєкти, — цифровізація: «Комп’ютер не бере хабарів, а тому всі послуги від держави мають бути діджиталізовані».
Крім того, цьогоріч набуде нового поштовху і реформа державного управління, мета якої - підвищити ефективність роботи держапарату при одночасному скороченні витрат на його утримання. «Ми робимо ставку на оптимізацію функціоналу та подальшу діджиталізацію», - зауважив Проем’єр-міністр.
Як повідомлялося, Прем’єр-міністр Денис Шмигаль висловив сподівання, що конкурсна комісія відбере трьох кандидатів на директора НАБУ до 31 січня.
17 січня комісія з проведення конкурсу на зайняття посади директора НАБУ за результатами тестування загальних здібностей відсіяла 28 кандидатів. До наступного раунду пройшли 22 претенденти. Наступний етап – практичне завдання – має відбутися в один день одночасно для всіх кандидатів.
Повноваження попереднього директора НАБУ Артема Ситника закінчилися 16 квітня 2022 року.
Член конкурсної комісії Драго Кос у коментарі Укрінформу повідомив, що комісія обере директора Національного антикорупційного бюро за два-три місяці.
3 лютого в Україні має відбутися саміт Україна-ЄС. Перед початком саміту запланований візит в Україну членів колегії Європейської комісії, яка під час зустрічі з урядом відобразить прогрес, досягнутий у двосторонніх відносинах між Україною і ЄС.