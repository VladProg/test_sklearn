Міністерство фінансів США оголосило про введення обмежень проти дев’яти компаній в Ірані, Малайзії й Сінгапурі, причетних до незаконного продажу й транспортування іранської нафти в умовах ембарго проти Тегерана.

Про це йдеться в повідомленні Офісу контролю за іноземними активами Міністерства фінансів США (OFAC), передає Укрінформ.
«OFAC запровадив санкції проти дев’яти організацій у кількох юрисдикціях, які відіграють вирішальну роль у виробництві, продажу й відвантаженні іранської нафтохімії та нафти на сотні мільйонів доларів покупцям в Азії»,- зазначається в повідомленні.
При цьому уточнюється, що обмеження введені проти шести іранських нафтохімічних виробників та їхніх дочірніх компаній, а також трьох фірм у Малайзії й Сінгапурі, причетних до операцій продажу й транспортування іранської нафти та нафтопродуктів.
«Іран все частіше звертається до покупців у Східній Азії, щоб продавати свою нафтохімічну продукцію та нафту в порушення санкцій США», - заявив у цьому зв’язку заступник міністра фінансів США з питань протидії тероризму та фінансової розвідки Брайан Нельсон.
Як повідомляв Укрінформ, у четвер США у координації з Великою Британією ввели санкції проти сімох осіб, які є частиною російської кіберзлочинної групи Trickbot.