Українська сноубордистка Аннамарі Данча поділилася враженнями від виступу на Кубку Європи та розповіла про плани на майбутнє.

Українка зробила це в розмові ексклюзивно для Укрінформу.
«Дуже гарно організовані 2 етапи Кубка Європи з олімпійської дисципліни паралельний гігантський слалом пройшли у Сімонхохе, Австрія. В перший день дуже щільно всі їхали, кожен заїзд потрібно було виборювати. Я вигравала буквально пару сотих секунди, але все таки дійшла до кінця і взяла «золото». Траса була дуже гарна, швидкісна, чиста, всі викладалися на 100%, майже ніхто не помилявся. У другий день вже давалася в знаки втома До великого фіналу йшла легше, ніж в перший день, але останні заїзд був з програшем 0.05 секунди. У підсумку я стала лише другою. Результатом задоволена», - сказала Аннамарі.
За словами сноубордистки, вона ставила перед собою завдання виступити у фіналах Кубку Європи. Ціль Данчі - підготуватися до Кубка світу.
«На цих та на наступних двох етапах кубку Європи у нас з тренерським штабом завдання поїздити у фіналах, відчути боротьбу на високих швидкостях. Хочеться, щоб на чемпіонаті світу, який буде в Грузії в 20-х числах лютого, мати більше досвіду фіналів, так би мовити бути розкатаними. Тому ми планомірно готуємося до головного старту року», - пояснила сноубордистка.
Як повідомлялося, українці здобули 3 золотих і одну срібну медаль на Кубку Європи зі сноубордингу.
Фото: Getty Images