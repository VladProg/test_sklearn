Візит Президента США Джозефа Байдена до Києва напередодні послання володимира путіна до федеральних зборів рф змушує кремлівського диктатора «щось вигадувати» і давати відповідь Байдену на очах у всього світу.

Таку думку висловив колишній міністр закордонних справ Павло Клімкін в інтерв’ю «Радіо NV», передає Укрінформ.
За словами Клімкіна, візит Байдена вигідний і Україні, і США, а час для нього вибраний «майже ідеально».
«Якщо говорити про американців, сьогодні у США так званий «Президентський день», присвячений посаді Президента Сполучених Штатів Америки. І Байден показав – він Президент, за ним лідерство. Цей візит був якраз напередодні путінського послання. Тепер путіну потрібно щось вигадувати, і врешті-решт весь світ буде бачити, що він відповідатиме Байдену», - сказав дипломат.
Клімкін також нагадав, що Байден після поїздки до Києва завтра виступить з промовою у Варшаві, яка, на його думку, буде історичною.
Для України візит Президента США є символічним і також історичним, вважає колишній глава МЗС.
«Коли Байден приїжджає – це насправді про розуміння, що я з вами, Америка з вами, і це не порожні слова, бо я дійсно тут напередодні річниці вторгнення, і що США залишатимуться основним партнером і союзником України», - зазначив ексміністр.
Як повідомлялося, у понеділок, 20 лютого, Президент США Джозеф Байден прибув з візитом до України. Байден вже оголосив, що CША виділяють новий пакет військової допомоги для України на суму 500 млн доларів, в якому будуть, зокрема, ракети до системи HIMARS, протитанкові ракетні комплекси Javelin тощо.