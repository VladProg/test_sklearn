Верховна Рада ухвалила закон «Про особливості утворення акціонерного товариства «Національна атомна енергогенеруюча компанія «Енергоатом».

Як передає Укрінформ із посиланням на пресслужбу компанії у Телеграмі, відповідний законопроєкт (реєстр. №8067) підтримали 259 народних депутатів.
Документ визначає процедуру утворення акціонерного товариства «НАЕК «Енергоатом», 100% акцій якого належать державі, та встановлює порядок формування статутного капіталу товариства, а також його функціонування після створення.
Для забезпечення економічної безпеки та захисту інтересів держави, документом передбачено обмеження, пов’язані із забезпеченням збереження корпоративних прав держави, майна АЕС, ядерних матеріалів та об’єктів, призначених для поводження з радіоактивними відходами.
Як повідомлялось, у першому читанні проєкт закону про корпоратизацію НАЕК «Енергоатом» ухвалений 19 жовтня 2022 року.