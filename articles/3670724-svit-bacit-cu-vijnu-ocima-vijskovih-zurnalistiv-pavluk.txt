Світ бачить війну росії проти України очима військових журналістів.

Як передає Укрінформ, про це з нагоди Дня військового журналіста перший заступник міністра оборони Олександр Павлюк заявив у Телеграмі.
«Світ бачить цю війну вашими очима. Я дякую усім військовим журналістам, пресофіцерам та офіцерам зв’язків з громадськістю за сміливість, відданість та зусилля у наближенні нашої Перемоги», - зауважив Павлюк.
Він також підкреслив, що схиляє голову перед усіма, хто віддав своє життя за Україну. «Усім, хто продовжує виконувати обов'язки – стійкості та наполегливості», - зазначив Павлюк.
Також привіта воєнкорів із професійним святом і командувач Об’єднаних сил Збройних сил України генерал-лейтенант Сергій Наєв.
За його словами, майже рік телевізійні новини та передові шпальти вітчизняних і світових медіа прикуті до України.


“Важкі бої на Бахмутському та Вугледарському напрямках, обстріли Харкова, Запоріжжя та Херсона. Не менш важливою є інформація щодо посилення оборони на північному напрямку. Їх поява є величезною заслугою саме вас, військових журналістів, які з ризиком для власного здоров’я, а часом і життя, здобувають злободенну інформацію”, - зазначив генерал-лейтенант.
Як підкреслив Наєв, “правдиві історії про героїв вселяють упевненість у наших воїнах і пробуджують гордість за весь український народ, його непереможну силу та велич”.
Командувач Об’єднаних сил висловив військовим журналістам вдячність за щоденну й нелегку працю, за неупередженість та високий професіоналізм.
Як повідомлялося, 16 лютого відзначається День вшанування військових журналістів України. 16 лютого 2015 року під час виконання військового обовʼязку в районі Дебальцевого загинув кореспондент ТРК "Бриз" Міністерства оборони капітан 3-го рангу Дмитро Лабуткін.