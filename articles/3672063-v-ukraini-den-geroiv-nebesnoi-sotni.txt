У понеділок, 20 лютого, в Україні уже вдев`яте відзначають День пам’яті Героїв Небесної Сотні.

Як передає Укрінформ, цей День відзначається щороку 20 лютого згідно з указом Президента від 11 лютого 2015 року «Про вшанування подвигу учасників Революції гідності та увічнення пам’яті Героїв Небесної Сотні».

Саме в ці дні під час Революції гідності протистояння між українським народом і тодішнім режимом сягнуло свого піка. Із 18 по 20 лютого на Майдані загинуло найбільше людей – 78 осіб, після 20 лютого від поранень померло ще понад 20 протестувальників. Усі вони увійшли до меморіалу борців за українську незалежність – до Небесної Сотні.
105 Героям Небесної Сотні посмертно надано звання Герой України, а троє іноземців – громадянин Білорусі Михайло Жизневський та громадяни Грузії Зураб Хурція і Давид Кіпіані – посмертно нагороджені орденами Героїв Небесної Сотні.
17 лютого 2021 року Верховна Рада визнала Революцію гідності одним із ключових моментів українського державотворення та виразником національної ідеї свободи.
Цьогорічна програма заходів із вшанування пам'яті Героїв Небесної Сотні передбачає проведення кількох виставок, у тому числі у дзвіниці Києво-Печерської лаври, круглих столів, ходи пам'яті, презентації тритомника, інсталяції та панахиди.
Заходи відбуватимуться під гаслом: "Небесна Сотня - перші герої російсько-української війни".
Прем'єр-міністр Денис Шмигаль заявив, що Україна — країна героїв, які під час Революції Гідності захистили європейський вибір.
За його словами, Україна — країна сильних і незламних людей. Країна вільних і хоробрих героїв. Героїв, що дев'ять років тому під час Революції Гідності, ризикуючи життям, захистили європейський вибір нашої держави.
"Український народ вистоїть і відстоїть демократичні цінності зараз. "Вічна пам'ять Небесній сотні. Вічна пам'ять усім, хто віддав життя за вільну Україну", - наголосив очільник уряду.

Своєю чергою український омбудсман Дмитро Лубінець зауважив, що свобода і гідність є тими фундаментальними цінностями українців, які наші співгромадяни захищатимуть завжди — до остаточної перемоги над ворогом — рф.
“Сьогодні ми вшановуємо пам’ять Героїв Небесної Сотні – українців, які загинули 9 років тому в центрі Києва, виборюючи право жити у вільній європейській державі. Юнаки, чоловіки, жінки. Свобода та Гідність – наші фундаментальні цінності, які ми, українці, захищали, відстоювали і будемо захищати і відстоювати завжди! До остаточної Перемоги над ворогом”, - уточнив він.
За словами Лубінця, пам'ять про жертовність, героїзм і патріотизм Героїв Небесної Сотні додає нам наразі сил і впевненості в боротьбі з країною-агресором — росією.
Голова Верховної Ради Руслан Стефанчук написав у Фейсбуці з нагоди Дня Героїв Небесної Сотні: "Революція Гідності. Дев’ять років тому українці, обгорнуті у синьо-жовті стяги та прапори ЄС, вийшли виборювати своє майбутнє. Вільне, демократичне, європейське майбутнє, сповнене поваги та цінностей. Тоді люди змінили хід історії, не дали диктатурі вкорінитися у нашій країні та показали світові всю силу, стійкість і незламність нашої нації".

Він підкреслив, що під час Революції Гідності віддали життя українці, які бажали свободи своїй країні. "Ваш подвиг ніколи не буде забутий! Вічна пам’ять Героям Небесної Сотні!", – наголосив Голова ВР.

У Міністерстві культури та інформаційної політики України додали: «Сьогодні Україна вшановує пам'ять Героїв Небесної Сотні. Зима 2014 року змінила українців, а Герої Небесної Сотні змінили перебіг історії нашої країни. Революція Гідності показала собі і світу: ми не лише обрали шлях до Європи, а й готові за нього боротися».
З 18 по 20 лютого 2014 року під час масових протистоянь на Майдані, від рук силовиків загинули 78 активістів. «Людей, які віддали життя за нове, європейське майбутнє України. Людей, які і сьогодні продовжують захищати Україну на фронті», - ідеться в повідомленні.
У МКІП підкреслили, що за власну свободу українці платять високу ціну - як у 2014 році, так і сьогодні. «Вже 9 років ми стоїмо душею й тілом за демократичне майбутнє нашої країни. Саме тому обов’язково переможемо», - сказано в повідомленні.
Голова Представництва ЄС в Україні Матті Маасікас з нагоди Дня пам’яті Героїв Небесної Сотні заявив: «Сьогодні ми вшановуємо Небесну Сотню - загиблих героїв Майдану. Вони піднялися на захист права України визначати свою долю як європейської держави. Їхня жертва не була марною. Україна твердо стоїть на шляху членства в ЄС і веде запеклу боротьбу з агресією росії».
Міністр культури та інформаційної політики Олександр Ткаченко в Телеграмі зауважив: "Небесна Сотня – перші герої російсько-української війни. Сьогодні ми вшановуємо пам‘ять про них. Це була фактично перша битва російсько-української війни, битва за наші цінності, за європейське майбутнє та свободу. Саме тоді, під час Майдану, подвиг Небесної Сотні допоміг та мобілізував українське суспільство на боротьбу, яка продовжується і досі. Вони втримали небо свободи над нами. Пам‘ятаємо, боремось та переможемо. Герої не вмирають".
Київський міський голова Віталій Кличко заявив, що дев'ять років тому під час Революції Гідності Україна показала, що вона держава сміливих людей, а вже сьогодні українці вражають світ своїм героїзмом і непохитністю.
"9 років тому путінський режим не зрозумів, що українці - вільні люди і за свою свободу та свою державу битимуться відважно і безкомпромісно. Вічна шана нашим Героям Небесної Сотні, які поклали життя за майбутнє України - європейське і демократичне", - написав міський голова.
Він зазначив, що тоді Україна показала, що вона держава сильних і сміливих людей, а вже сьогодні, через 9 років, українці вражають світ своїм героїзмом і непохитністю.
"Безмежна повага та честь кожному, хто б’ється за Україну. І вічна пам’ять тим, хто у цій боротьбі віддав найцінніше - своє життя", - додав Кличко.