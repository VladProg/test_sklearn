Відсьогодні набуло чинності ембарго на морські поставки нафтопродуктів із росії до Європейського Союзу та цінові обмеження на них, запроваджені ЄС і країнами Групи семи.

Про це Укрінформ повідомляє із посиланням на DW.
Рішення про заборону морського імпорту до ЄС російських нафтопродуктів, зокрема бензину, дизелю, гасу, нафти й мазуту, 27 країн-членів Євроспільноти ухвалили наприкінці листопада 2022 року. Виняток зроблено для Болгарії і Хорватії, які до кінця цього року можуть закуповувати у рф газойль, та Чехії, котра також може поки що купувати російське дизпальне.
При цьому передбачено перехідний період тривалістю 55 днів для суден, що перевозять російські нафтопродукти, придбані й завантажені до 5 лютого. Таким суднам дозволено розвантажуватись до 1 квітня цього року без ризиків бути покараними за порушення санкцій.
Крім того, 5 лютого також набув чинності механізм визначення граничних цін на морські перевезення російської нафти в треті країни і встановлено поріг, за якого або нижче за який постачальникам нафтопродуктів із росії дозволено їх транспортування у треті країни морським шляхом, а також отримання технічної допомоги, брокерських послуг, фінансування або фінансової допомоги.
Євросоюз послідовно обмежує джерела фінансування росії, які кремль може використовувати для ведення агресивної війни проти України.
Коментуючи набрання чинності ембарго на постачання нафтопродуктів із росії до ЄС, керівник Офісу Президента Андрій Єрмак зазначив, що росія втрачає величезний ринок.
«Мінус російські нафтопродукти. ЄС відсьогодні припиняє купувати їх, і таким чином росія втрачає ринок на 40 мільярдів. Санкції працюють», - написав він у Телеграмі.
Як підрахували аналітики гельсінського Центру досліджень у галузі енергетики та чистого повітря CREA, європейська заборона на імпорт російської нафти й запроваджена західними країнами стеля цін на неї коштує росії понад $160 мільйонів щодня.