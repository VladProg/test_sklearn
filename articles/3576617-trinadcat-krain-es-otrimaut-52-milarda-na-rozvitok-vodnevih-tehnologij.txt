Європейська Комісія ухвалила сьогодні рішення про виділення 5,2 мільярда євро для підтримки 13 країн Євросоюзу у реалізації проєктів з розвитку водневих технологій.

Як повідомляє Укрінформ, така інформація оприлюднена сьогодні на сайті Європейської Комісії.
«Відповідно до правил ЄС щодо державної допомоги, Єврокомісія ухвалила сьогодні другий, так званий «Важливий спільний проєкт європейського інтересу», який передбачає надання 5,2 мільярда євро для 13 країн-членів, з метою підтримки досліджень, впровадження інновацій, першого промислового використання та будівництва відповідної інфраструктури ланки водневого виробництва… Як очікується, бюджетне фінансування у 5,2 мільярда євро відкриє шлях до додаткових 7 мільярдів євро приватних інвестицій», - йдеться у повідомленні», - йдеться у повідомленні.
Як зазначається, проєкт під назвою «IPCEI Hy2Use», передбачає участь 29 компаній у реалізації 35 проєктів на територіях 12 європейських держав. У цій програмі братимуть участь Австрія, Бельгія, Данія, Фінляндія, Франція, Греція, Італія, Нідерланди, Польща, Португалія, Словаччина, Іспанія та Швеція. Два проєкти передбачені для Норвегії, члена Європейської економічної зони.
Проєкт передбачає створення водневої інфраструктури, включаючи установки електролізу високої потужності, мережі для транспортування водню та його сховища. Паралельно будуть розвиватися інноваційні рішення та технології для інтеграції водневих технологій у важливі промислові сектори для зниження їхньої вуглецевої ємності, включаючи сталеливарну промисловість, виробництво цементу та скла. Як очікується, реалізація «IPCEI Hy2Use» дозволить ширше використовувати поновлювальні та низьковуглецеві джерела водню, що дозволить скоротити залежність європейської промисловості від імпорту природного газу.
Другий етап проєкту ухвалений після успішного завершення його першої стадії, так званої «IPCEI Hy2Tech», який був ухвалений Єврокомісією 15 липня 2022 року і був розрахований, головним чином, на впровадження водневих технологій на транспорті.
«Водень може змінити правила гри для Європи. Він є ключем для диверсифікації джерел енергії та допоможе нам скоротити залежність від російського газу. Нам потрібно підняти цей галузевий ринок до потрібного рівня, - для цього ми створили Водневий банк. Ми збільшимо нашу фінансову участь у Важливих спільних проєктах європейського інтересу. Це дозволить допомогти інноваційним проривам, надасть позитивний імпульс для всієї економіки ЄС, та надасть енергію для економіки майбутнього», - зазначила Президент Європейської комісії Урсула фон дер Ляєн.
Як повідомлялося, ЄС прийняв правове зобов’язання щодо побудови кліматично-нейтральної економіки до 2050 року. На цьому шляху важливу роль відіграє розвиток поновлювальних джерел енергії, а також розвиток водневих технологій і водневої інфраструктури. Саме водень, за оцінкою Єврокомісії, має стати у майбутньому одним з головних енергоресурсів, що дозволить Європі позбутися залежності та відмовитися від подальшого використання викопних вуглецевих енергоресурсів.