Служба безпеки України викрила масштабні схеми привласнення 40 млрд гривень колишнім менеджментом публічних акціонерних товариств «Укрнафта» й «Укртатнафта».

Встановлено, що протиправні механізми були поєднані з ухиленням від сплати податків і легалізацією коштів, здобутих злочинним шляхом. Як передає Укрінформ, про це повідомляє СБУ.
Зазначається, що в межах кримінальних проваджень документуються десять епізодів злочинної діяльності, серед яких – виведення великих партій нафтопродуктів на афілійовані компанії, ухилення ними від сплати податків та створення безнадійної заборгованості нафтопереробного й нафтовидобувного заводів, що призвело до знецінення і зниження вартості їхніх активів.

За даними слідства, злочинна діяльність здійснювалася в інтересах фактичних власників і бенефіціарів компаній.

Спільно з Бюро економічної безпеки за місцем проживання фактичних власників і топменеджменту фінансово-промислової групи, до якої входять ці компанії, а також за адресами ймовірного зберігання нафтопродуктів у різних регіонах України, проведена низка обшуків. За результатами слідчих дій топменеджменту Укртатнафти оголошені підозри у вчинені кримінальних правопорушень.

Як уточнили в БЕБ, підозра оголошена, зокрема, ексдиректору Укртатнафти. Йому обраний запобіжний захід у вигляді застави розміром майже 200 мільйонів гривень.
Детективи БЕБ здійснюють досудове розслідування махінацій на нафтових підприємствах за процесуального керівництва Офісу Генерального прокурора.

Як повідомляв Укрінформ, у листопаді 2022 року Служба безпеки України заявила, що здійснює превентивні заходи проти дестабілізації роботи одного з найбільших нафтопереробних заводів України та забезпечити його передачу до держвласності в робочому стані. Як зазначалося, здійснено це було після засідання Ставки Верховного Головнокомандувача, після якого Національна комісія з цінних паперів та фондового ринку прийняла рішення про забезпечення примусового відчуження у власність держави акцій, емітентом яких є ПАТ «Укрнафта».
Тоді ж повідомлялося, що співробітники СБУ і БЕБ перевіряли інформацію про багатомільйонні ухилення менеджментом компанії від сплати обов’язкового акцизного збору за 2022 рік.