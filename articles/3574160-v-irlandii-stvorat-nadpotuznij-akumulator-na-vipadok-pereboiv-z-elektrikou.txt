В Ірландії розпочали будівництво гігантської батареї Shannonbridge B, яка в разі перебоїв з електропостачанням забезпечуватиме стабільність енергосистеми в країні.

Про це передає Укрінформ із посиланням на Westmeath Independent.
Розроблена ірландською компанією Lumcloon Energy та південнокорейською Hanwha Energy, нова гібридна установка вперше об'єднає акумуляторну батарею з синхронним конденсатором для забезпечення потреб енергосистеми. Для акумулювання електроенергії використовуватиме відновлювані джерела енергії – вітру та сонця.
Відповідні роботи розпочнуться біля селища Шеннонбрідж, де працюватиме близько 150 робітників. Після завершення робіт орієнтовно у 2024 році об’єкт обслуговуватиме 15 осіб. Вартість проєкту – 130 млн євро.
Нова установка стабільності мережі забезпечить додатково 170 МВт-год гібридних потужностей у національній електромережі.
Раніше прем'єр-міністр Ірландії Міхал Мартін заявив, що уряд нині зосереджений на забезпеченні стабільності електропостачання як домогосподарствам, так і підприємствам.
«В останні місяці дуже реальні наслідки зміни клімату, аморальна війна росії проти України та колективна європейська відповідь продемонстрували необхідність термінового прогресу у відмові від викопного палива, - сказав він. - Цей проєкт є прикладом інфраструктури, яка нам потрібна для сприяння декарбонізації електроенергетичного сектору та безпеки постачання в цей критичний час».