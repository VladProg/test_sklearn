За спільною ініціативою Єврокомісії та Президента України планується висадка 4 мільярдів дерев до 2030 року.

Про це повідомив Комісар ЄС з питань навколишнього середовища, океанів і рибальства Віргініюс Сінкявічюс на брифінгу в Медіацентрі Україна - Укрінформ.

«Наші спільні цілі полягають у насадженні більшої кількості дерев. В Україні вже існує програма з висадки 1 млрд дерев. Ми хочемо об’єднати наші зусилля і насадити разом 4 млрд дерев. Зрозуміло, що багато зелених насаджень буде знищено через продовження війни, але ми будемо докладати всіх зусиль, щоб до 2030 року посадити 4 млрд дерев, або навіть більше. Усе заради того, щоб наступні покоління могли жити в зеленій країні», – сказав Сінкявічус.
Таке об’єднання ініціатив прискорить процес озеленення України, започаткований ще у червні 2021 року, завдяки якому вже висаджено понад 40 тис. га листяних та хвойних дерев.
Як повідомляв Укрінформ, у межах ініційованої Президентом України програми «Зелена країна» вже висаджені майже 180 млн дерев.
Фото: Руслан Стрілець, Facebook