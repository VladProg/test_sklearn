Світові центральні банки у 2022-му році купили 1 136 тонн золота, що є найбільшим показником з 1967-го року.

Як передає Укрінформ, про це повідомляє Reuters.
Загальна вартість купленого золота дорівнює майже 70 млрд доларів США.
Всього торік загальний світовий попит на золото склав 4 741 тонни, що на 18% більше, ніж у 2021 році, і є найвищим з 2011-го року.
Зазначається, що ці дані підкреслюють зміну ставлення до золота з 1990-х і 2000-х років, коли центральні банки, особливо ті в Західній Європі, які володіють великою кількістю злитків, продавали сотні тонн на рік.
Після фінансової кризи 2008-2009 років європейські банки припинили продажі золота, а все більше країн з економікою, що розвивається, як Туреччина, Індія та рф, його почали закуповувати.
Центральні банки “люблять” золото, тому що воно, як очікується, збереже свою вартість у бурхливі часи, і, на відміну від валюти та облігацій, не залежить від жодного емітента чи уряду.
Золото також дозволяє центральним банкам диверсифікувати активи, такі як Казначейські зобов’язання США (облігації) та доларові купюри.
Водночас у Всесвітній раді по золоту (WGC) прогнозують, що купівля золота центральними банками у 2023 році навряд чи досягне рівня 2022 року.
Як повідомляв Укрінформ, Міністерство фінансів США разом із Держдепартаментом та іншими урядовими установами оголосили про запровадження санкцій проти фізичних осіб та організацій в російській федерації, а також ввели заборону на імпорт російського золота.