У неділю, 5 лютого, введено в дію рішення Ради нацбезпеки і оборони щодо санкцій проти атомної галузі росії.

Про це заявив Президент Володимир Зеленський у відеозверненні, передає кореспондент Укрінформу.
“Уведено в дію рішення Ради національної безпеки і оборони щодо санкцій проти атомної галузі росії. І це не останнє рішення щодо цієї їхньої галузі. Сенс наших кроків також у тому, щоб підтримати зусилля наших дипломатів з розширення глобальних санкцій на цю частину російської машини агресії”, - сказав глава Української держави.
Він додав, що росія - єдина держава у світі, яка дозволяє своїм військовим обстрілювати атомні станції та використовувати АЕС як прикриття для обстрілів.
Президент наголосив, що російські ракети неодноразово йшли за траєкторіями над ядерними об’єктами України.
“Також держава-терорист використовує атомну галузь як один з елементів зовнішньої експансії для тиску на інші держави, для створення відповідних загроз суверенітету інших держав. Усе це достатні причини, щоб і атомна галузь росії була під глобальними санкціями. І ми працюємо над цим із нашими партнерами”, - заявив Зеленський.



Відповідний Указ "Про рішення Ради національної безпеки і оборони України від 5 лютого 2023 року "Про застосування та внесення змін до персональних спеціальних економічних та інших обмежувальних заходів (санкцій)" опубліковано на сайті Глави держави.
Згідно з ним, РНБО запроваджує санкції щодо 200 юридичних осіб, задіяних у російській ядерній галузі, зокрема проти росатома та пов’язаних із ним компаній.
Як повідомлялося, Президент Володимир Зеленський на пресконференції за результатами саміту Україна-ЄС закликав усі країни Європейського Союзу ухвалити рішення і запровадити санкції проти росатома.