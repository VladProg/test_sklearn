Американська корпорація Meta Platforms Марка Цукерберга цього тижня планує почати масштабні звільнення працівників.

Про це повідомляє Укрінформ із посиланням на The Wall Street Journal.
Очікується, що звільнення торкнеться багатьох тисяч працівників. За словами джерел видання, оголошення про це планується зробити в середу, 9 листопада.
Представники компанії вже сказали співробітникам скасувати несуттєві поїздки, починаючи з цього тижня.
Станом на кінець вересня у компанії Meta працювало понад 87 тисяч працівників.
Видання зазначає, що заплановані звільнення стануть першим широким скороченням чисельності персоналу за всю історію компанії. Хоча у відсотковому відношенні скорочення буде меншим, ніж у компанії Twitter.
Представник Meta відмовився від коментарів щодо даної інформації.
Як повідомляв Укрінформ, 27 жовтня Ілон Маск завершив угоду про купівлю компанії Twitter вартістю 44 млрд дол. Негайно після придбання Twitter він розпустив раду директорів, зміцнивши контроль над компанією та оголосив про скорочення штату працівників. Маск зазначив, що "на жаль, вибору немає, коли компанія втрачає понад $4 млн на день". При цьому він додав, що усім звільненим "було запропоновано 3 місяці вихідної допомоги, що на 50% більше, ніж передбачено законодавством".
Працівники Twitter подали на компанію колективний позов до федерального суду Сан-Франциско через план Ілона Маска скоротити близько 3700 робочих місць без належного повідомлення, що порушує федеральне законодавство та законодавство Каліфорнії.