Марсохід NASA Curiosity сфотографував «хвилі» на схилах гори Шарп, що є ознаками стародавнього озера на поверхні Червоної планети.

Як передає Укрінформ, про це повідомляє Live Science.
На думку науковців, це найточніший доказ наявності води та хвиль, який їм вдалося побачити за всю місію.
«Ми подолали тисячі футів озерних відкладень і ніколи не бачили подібних доказів, а тепер знайшли їх у місці, яке, як ми очікували, буде сухим», - сказав науковий співробітник Ашвін Васавада проєкту Curiosity з Лабораторії реактивного руху NASA в Південній Каліфорнії.

Починаючи з осені минулого року, марсохід досліджував регіон, який вчені називають «сульфатоносною» породою. Вчені вважають, що ця багата сіллю область утворилася, коли стародавнє озеро майже висохло.

Зазначається, що брижі утворилися на дні мілкого озера, оскільки вітри на Марсі створювали хвилі на поверхні озера, порушуючи відкладення під ним. З часом вони перетворилися на скелі.
Це відкриття означає, що гора Шарп заввишки 5 кілометрів, яку досліджує Curiosity, колись була всіяна озерами та струмками.
Як повідомляв Укрінформ, марсохід NASA Curiosity знайшов у кратері Гейл на Червоній планеті рідкісний металевий метеорит.
Фото: NASA