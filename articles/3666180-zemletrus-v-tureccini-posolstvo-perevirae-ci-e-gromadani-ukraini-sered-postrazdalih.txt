Посольство України в Туреччині перевіряє наявність українських громадян серед постраждалих внаслідок землетрусу, МЗС відкрило дві «гарячі лінії».

Як передає Укрінформ, про це повідомив у Фейсбуці речник МЗС Олег Ніколенко.
Він зазначив, що зранку на південному сході Туреччини в Газіантепі та Кахраманмараші стався потужний землетрус магнітудою 7,4 бала. Постраждала низка сусідніх міст, загинули та отримали поранення сотні людей, зруйновано сотні будинків.
«Посольство України в Туреччині взаємодіє із турецькою владою, перевіряє наявність українських громадян серед постраждалих», - поінформував речник МЗС.
Для допомоги українцям в Туреччині на базі посольства відкрито дві «гарячі лінії»: +90 539 550 98 98 та +90 312 442 15 93.
Родичі в Україні можуть також звертатися на «гарячу лінію» МЗС: +380 44 238 15 88.
Як повідомлялося, внаслідок потужного ранкового землетрусу поблизу турецько-сирійського кордону, загинуло 17 людей, зруйновано багато будівель. Зазначається, що епіцентр землетрусу силою 7,8 бала знаходився у провінції Газіантеп на півдні Туреччини, але підземні поштовхи відчувалися у кількох країнах регіону, в тому числі Сирії та Лівані.
Фото: АА