Усі сцени з вибухами у фільмі Ахтема Сеітаблаєва «Мирний-21» було ставити дуже непросто.

Про це розповів у коментарі Укрінформу військовий консультант і співсценарист фільму Анатолій Коцюрба на прем'єрі стрічки у Києві.
«Усі сцени, які з підривами, було ставити дуже непросто. Ви побачите, як в одній зі сцен хлопець бігтиме коридором і станеться вибух – там події на грані заходів безпеки. Усім було дуже страшно», – сказав Коцюрба.
Водночас він зазначив, що цей епізод поставили з першої спроби, повторити його було б неможливо: «Нам дозволили, щоб шибки вилетіли тільки на чотирьох вікнах будівлі, а у нас вони вилетіли на чотирьох поверхах».
Коцюрба також повідомив, що піротехнічними роботами опікувалася група «Торнадо». Водночас він як сценарист, який займався військовим боком фільму, консультував групу щодо реалістичності картинки.
«Торнадо» повністю ставили вибухи, а зі мною консультувалися, як вони мають виглядати. Не хотілося, щоб вийшло, як у деяких американських фільмах, – видно, що постановка. Я хотів, щоб було, як у реальному житті», – підкреслив він.
Коцюрба зауважив, що під час роботи над подіями фільму стала у пригоді його тривала військова служба, яку він наразі продовжує. Зокрема, сценарист втілив досвід не лише в бойових сценах і діалогах персонажів, а й запропонував назву стрічки: «Мирний-21» – житловий квартал на Луганщині.
«Я чинний військовий. І заходив до цього проєкту як військовий консультант, а потім став співсценаристом. На Луганщині відслужив три роки. Пропозиція назвати фільм «Мирний-21» – це також моя пропозиція, яку Ахтем затвердив. У сценарії я акцентував увагу, що всі події розгортаються у кварталі Мирному-21. Ця назва символічна», – сказав він.
Як повідомляв Укрінформ, у Києві відбувся прем'єрний показ екшн-драми режисера Ахтема Сеітаблаєва «Мирний-21» про луганський прикордонний загін, який зустрів ворога влітку 2014 року.
Фото: usfa.gov.ua