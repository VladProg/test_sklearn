В Україні сьогодні відзначають День Соборності.

Як повідомляє Укрінформ, День Соборності щороку відзначається 22 січня, у день проголошення в 1919 році Акта Злуки Української Народної Республіки та Західноукраїнської Народної Республіки.
Свято офіційно встановлене у 1999 році, враховуючи велике політичне та історичне значення об’єднання УНР і ЗУНР для утворення єдиної (соборної) української держави.
Акт Злуки увінчав соборницькі прагнення українців обох частин України – Наддніпрянщини та Наддністрянщини – щонайменше з середини XIX століття. Це була основоположна подія для українського державотворення.
24 серпня 1991 року на позачерговій сесії Верховної Ради УРСР ухвалено Акт проголошення незалежності України. Його підтримали українці на Всеукраїнському референдумі 1 грудня 1991 року. Ця подія стала відправною точкою для відліку історії сучасної Української державності.
Вперше у XX столітті українська незалежність була проголошена 22 січня 1918 року IV Універсалом Української Центральної Ради. Роком пізніше, 22 січня 1919 року, у Києві на Софійській площі було проголошено Акт Злуки (об’єднання) українських земель, стверджувалось об’єднання двох тодішніх держав УНР та ЗУНР, що постали на уламках російської й Австро-Угорської імперій в єдину соборну Українську державу.
У тексті Акта Злуки утверджувалось: «Однині воєдино зливаються століттями одірвані одна від одної частини єдиної України – Західно-Українська Народна Республіка (Галичина, Буковина і Угорська Україна) і Наддніпрянська Велика Україна. Здійснились віковічні мрії, якими жили і за які умирали кращі сини України. Однині є єдина незалежна Українська Народна Республіка».
Однак тоді об’єднання України відбулося суто символічно: вже через кілька тижнів після проголошення Акта злуки більшовики захопили Київ, пізніше поляки окупували Східну Галичину, а Чехо-Словаччина – Закарпаття.
Перше святкування Соборності відбулося 22 січня 1939 року у Карпатській Україні (м. Хуст), на той час – автономній республіці Чехо-Словаччини. Цього дня під синьо-жовтими прапорами відбулась тридцятитисячна маніфестація місцевого населення, яке з’їхалось до столиці Карпатської України з усіх куточків краю згадати події 20-річної давнини.
Проявом єдності та волі українського народу до свободи став «живий ланцюг», організований патріотичними силами 21 січня 1990 року з нагоди 71-ї річниці проголошення Акта Злуки, коли мільйони українців від Києва до Львова узялись за руки, відзначаючи День Соборності.
Відтоді в Україні «живі ланцюги» створювались неодноразово, символізуючи єдність (соборність) українського народу, а День Соборності відзначається на державному рівні щорічно.
Ідея соборності була й залишається базовою національною цінністю українців. Нині, коли російська федерація знову прагне знищити українську державність і окупувати нашу землю, соборність є передумовою успіху нашого опору зовнішній агресії.
Командувач Військово-морських сил Збройних сил України та заступник командувача Сухопутних військ Збройних сил України привітали українців із Днем Соборності.

“Щороку 22 січня ми, українці відмічаємо День Соборності України! Цей день нагадує нам про важливість незалежності та єдності нашої держави. Соборність України – це не лише про історію, це про наше сьогодення і майбутнє! Наш обов‘язок, як нації – підтримати й продовжити героїчні досягнення наших предків, які ми повинні зберегти для майбутніх поколінь, зберегти Незалежність і Соборність України!”.
Неїжпапа побажав українцям нескінченної сили духу, бадьорості і оптимізму.
“Нехай у кожній сім’ї панує спокій, любов та порозуміння. Нехай завжди над нашими землями світить сонце та панує чисте, мирне небо! Ми обов‘язково переможемо у цій війні, бо за нами правда, добро завжди перемагає зло!”, - наголосив командувач ВМС і додав: “Ми – це Україна. Україна – це ми! Українці – єдиний народ! З Днем Соборності усіх! Слава Україні!”.
Також із Днем Соборності привітав українців начальник штабу – заступник командувача Сухопутних військ генерал-лейтенант Олександр Павлюк.
За його словами, “наша нація століттями перебувала під тиском імперій, що воліли бачити український народ поневоленим. Проте сьогодні, після сотень років роз'єднання та боротьби за суверенність і волю, – ми як ніколи об'єднані. Сили оборони, добровольці та волонтери нищать ворога по всій лінії фронту. Розбрат, що ворог намагався сіяти між нами століттями, – є лише ще одним поштовхом, що додає сил та мужності у спільній боротьбі”.
“Традиція відзначати Соборність, як ключову цінність української нації, на рівні зі Свободою – надбання нашого прагнення не повторити помилок Перших Визвольних Змагань початку ХХ століття. Той період увіковічила незліченна кількість героїв, що їхніми іменами названо славетні бригади Збройних сил України. Напевно, саме тоді у наших генах було закладено, що Перемога виборюється разом”, - зазначив Павлюк.
За словами Павлюка, “із пам'яттю про пройдений шлях, зі злістю за десятиліття заборон і вимушеного забуття, сьогодні ми боремося за вбитих, замовчаних і заборонених. Щоб жоден ворог, особливо одвічний, не смів ніколи посягати на наше прагнення жити у власній національній і територіальній єдності”.
Головнокомандувач Збройних сил України генерал Валерій Залужний привітав українців із Днем Соборності.
"Наша сила – в єдності! Із Днем Соборності України!", – наголосив Головнокомандувач ЗСУ.
Соборність є метою перемоги України, заявляє дружина Президента Олена Зеленська.
За словами першої леді, “Соборність – це не лише про територіальну цілісність, якої нас хоче позбавити ворог. Соборність – це про нашу згуртованість, нашу спільність, наше вміння чинити опір, коли опираємося на своїх”.

Як наголосила Зеленська, “Соборність – мета нашої перемоги. Щоб об’єдналися наші родини та наші землі. Наші люди на своїй землі”.
Голова Верховної Ради України Руслан Стефанчук привітав українців.
"Цього року ми, як ніколи, усвідомлюємо глибокий сенс та важливість всеєдності", – підкреслив спікер українського парламенту.

Він процитував Універсал про Злуку між Українською Народною Республікою та Західноукраїнською Народною Республікою, укладений у 1919 році: "Однині воєдино зливаються століттями одірвані одна від одної частини єдиної України. Здійснились віковічні мрії, якими жили і за які вмирали кращі сини України".
"Як тоді, так і зараз ми розуміли та розуміємо, що суверенність, цілісність, незалежність – наш фундамент. Але тоді цю єдність не зберегли, і територія України була розділена. І це той урок історії, який ми мусимо не просто знати, а засвоїти і зробити з нього висновки та не допустити помилок у майбутньому. Розуміючи, що від сили нашої одностайності, від непохитності та принциповості наших переконань та вчинків залежить майбутнє. Майбутнє цілісної країни і майбутнє наступних поколінь", – наголосив Голова ВРУ.
Стефанчук звернувся до українців, зазначивши, що нині пишуться нові сторінки історії України. Він підкреслив, що нащадки так само вчитимуть ці уроки.
За словами спікера ВР, українська нація складає черговий іспит на єдність, державність, зрілість та гідність. "Це ті основи, які роблять нас монолітними. І ця монолітність має бути непохитною. Ми не маємо права її втратити", – констатував він.
На переконання Стефанчука, війна показала, наскільки українці могутні, коли об’єднані. "Показала, що ми готові боротися і боремось за вільну Україну. І битися ми будемо до перемоги", – резюмував він.
Трюдо привітав українців із Днем Соборності.
“У День Соборності ми разом виступаємо проти насильства, авторитаризму й загроз демократії. Ми вшановуємо трагічно втрачені життя у боротьбі за захист суверенітету України, її територіальної цілісності та незалежності. Й ми продовжуємо підтримувати основоположні цінності свободи, демократії та справедливості, які об’єднують наші народи”, - сказав Трюдо.

Він додав, що уряд Канади надає всебічну підтримку Україні в її протистоянні російській агресії. “На тлі продовження росією її брутального, невиправданого вторгнення, уряд Канади залишається непохитним у підтримці українського народу та уряду у встановленні миру та допомозі й забезпеченні вільного і демократичного майбутнього для України”, - зазначив прем’єр-міністр.
Трюдо наголосив, що Канада “продовжить надавати Україні військову, гуманітарну, фінансову та соціальну допомогу стільки, скільки буде потрібно”.