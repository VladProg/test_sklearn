Бюро економічної безпеки забезпечило відшкодування до державного бюджету 531 млн грн акцизного податку в справі ПАТ «Укртатнафта».

Як передає Укрінформ, про це повідомляє пресслужба БЕБ.
"Детективи Бюро економічної безпеки України забезпечили відшкодування 531 млн гривень акцизного податку в рамках кримінального провадження про несплату податків посадовими особами ПАТ «Укртатнафта». Кошти вже поступили до державного бюджету", - йдеться в повідомленні.
Зазначається, що слідством встановлено, що ПАТ «Укртатнафта» виробляло та реалізовувало пальне через мережу АЗС без сплати акцизного податку, хоча такий податок закладався у ціну для споживачів. З метою якнайшвидшого надходження коштів до державного бюджету, Бюро економічної безпеки запропонувало компанії відшкодувати завдані державі збитки за одним з епізодів протиправної діяльності. Укртатнафта здійснила перерахування коштів до бюджету декількома платежами у загальній сумі 531 млн грн.
Як повідомляв Укрінформ, БЕБ та СБУ викрили колишніх менеджерів «Укрнафти» та «Укртатнафти» у привласненні 40 млрд гривень. У межах розслідування справи відбулися гучні обшуки та детективи БЕБ повідомили про підозру в ухиленні від сплати податків в особливо великих розмірах колишньому керівнику та головному бухгалтеру компанії.
Правоохоронці продовжують активні слідчі дії у межах кримінальних проваджень, встановлюють всі обставини протиправної діяльності колишніх керівників цих компаній, документується 10 епізодів злочинної діяльності.