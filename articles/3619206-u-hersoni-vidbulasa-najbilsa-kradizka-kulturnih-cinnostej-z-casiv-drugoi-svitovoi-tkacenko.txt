У Херсоні відбулася найбільша крадіжка культурних цінностей російськими загарбниками з часів Другої світової війни.

Про це сказав міністр культури та інформаційної політики Олександр Ткаченко в ефірі телемарафону, передає Укрінформ.
"Стосовно цінностей, які були вкрадені, хотів би підкреслити, що ми маємо справу з найбільшою крадіжкою з часів Другої світової війни. Але так само треба наголосити, що ми маємо справу з найбільшою евакуацією цінностей, яка була здійснена з часів Другої світової. Тому що десятки тисяч експонатів були евакуйовані і знаходяться в безпечних містах", - сказав Ткаченко.
Також він зазначив, що при відході з Херсона армія рф зруйнувала телевізійну вежу, але переважна більшість херсонців вже отримує інформацію з телебачення та радіо. Крім того, вже відновлено друк газети.
"Це важливо, тому що херсонці протягом дев'яти місяців були позбавлені легкого доступу до інформації з України. Найбільше враження від Херсона - це самі люди. Це надзвичайно надихає, бо переважна більшість людей були в системі спротиву, не співпрацювали з окупантами. І дуже були раді побачити повернення української влади. І це дає сподівання і надію, що найближчим часом ми все владнаємо та відбудуємо", - наголосив міністр.
Як повідомляв Укрінформ, 11 листопада Українські сили оборони повернули під контроль над Херсоном. Місто було захоплене росіянами на початку березня.