Радник керівника Офісу Президента Михайло Подоляк заявив, що росія тотально обкрадає осередки української культури, зокрема херсонські музеї повністю розграбовані.

Про це він написав у Твіттері, передає Укрінформ.
"росія тотально обкрадає будь-які центри української культури, виносить геть усе з наших музеїв. Херсонські музеї розграбовані повністю", - написав Подоляк.
Він додав: "Крадіжка, мародерство, знищення чужої культурної спадщини – це і є справжній зміст сучасної «російської культури»".
Як повідомлялося, міністр культури та інформаційної політики Олександр Ткаченко заявив, що з херсонських музеїв російські загарбники викрали найбільш цінні експонати.
За даними постійного представника Президента України в Автономній республіці Крим Таміли Ташевої, з тимчасово захоплених, а нині визволених територій Херсонщини військові рф вивезли близько 15 тисяч музейних експонатів.