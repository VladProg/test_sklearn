Американська компанія Razer, що розробляє і створює професійне ігрове обладнання, представила нову комп’ютерну мишу - її вага менш ніж 50 грамів.

Про це повідомляє Engadget, передає Укрінформ.
Viper Mini Signature Edition важить лише 49 г, вона на 16% легша за фірмову мишу Viper V2 Pro.
У миші використовується екзоскелет із магнієвого сплаву з напівпорожнистою внутрішньою частиною.
«Ми хотіли вийти за рамки традиційного стільникового дизайну, і для цього потрібен був матеріал із винятковим співвідношенням міцності та ваги. Після оцінки пластику, вуглецевого волокна та навіть титану ми зрештою обрали магнієвий сплав за його виняткові властивості», — сказав керівник відділу дизайну Razer Чарлі Болтон.

У Razer заявили, що мишка використовує найшвидшу бездротову технологію та буде однією з найефективніших бездротових мишей.
Заряду батареї вистачає для роботи до 60 годин, вона може повністю зарядитися менш ніж за 90 хвилин.
Вартість одного екземпляра становитиме 280 доларів США. Миша буде доступна для купівлі з 11 лютого.
Як повідомляв Укрінформ, компанія Razer представила свої перші «розумні» окуляри Anzu.
Фото: Razer