Україна незабаром отримає статус спостерігача у Робочій групі Організації економічного співробітництва та розвитку (ОЕСР) з питань боротьби з хабарництвом у міжнародних комерційних операціях.

Про це повідомив у коментарі Укрінформу Драго Кос, який до грудня минулого року очолював Робочу групу ОЕСР з питань боротьби з хабарництвом у міжнародних комерційних операціях.
“У грудні минулого року у нас було останнє засідання під моїм головуванням, і на тому засіданні Робоча група схвалила участь України як спостерігача. Це така спеціальна процедура, коли Україна має певний час побути спостерігачем, а потім уже набути повноцінне членство. Тож ми схвалили цей запит, і тепер робота триватиме”, - сказав Кос.
Водночас він зауважив, що це рішення має бути ще остаточно затверджене Комітетом із зовнішніх зв’язків ОЕСР.
“Але насправді це формальність. Я думаю, що незабаром Україна уже офіційно стане спостерігачем у ОЕСР”, - додав Кос.
Він зазначив, що Робоча група ОЕСР з питань боротьби з хабарництвом у міжнародних комерційних операціях є потужною світовою установою, яка здійснює моніторинг у сфері корупції. А статус спостерігача України, а потім членство у цій організації означатиме, що українські слідчі, прокурори і судді працюватимуть відповідно до стандартів, які передбачені Конвенцією з питань боротьби з корупцією.
На запитання, чи потрібно Україні буде вносити зміни до законодавства, зокрема, в частині виділення міжнародного хабарництва як окремого виду злочину, він відповів, що “є різні рішення в країнах, які є членами цієї Робочої групи ОЕСР”.
“Для Робочої групи важливо, щоб у правоохоронців були законні підстави здійснювати боротьбу з міжнародним хабарництвом. А чи буде міжнародне хабарництво виділене у окремий вид злочину чи ні, залежить від країни”, - прокоментував Кос.
Стосовно українського правоохоронного органу, який співпрацюватиме з Робочою групою ОЕСР, то, на думку Коса, найкраще підходить Національне антикорупційне бюро.
“Але членство у Робочій групі вимагатиме участі багатьох інституцій України, тому потрібна буде певна координація”, - додав він.
Як повідомлялося, Організація економічного співробітництва та розвитку (ОЕСР) визнала Україну своїм потенційним членом, що відкриває шлях до вступу в так званий клуб успішних країн.