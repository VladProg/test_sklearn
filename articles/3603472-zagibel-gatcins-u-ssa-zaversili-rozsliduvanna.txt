Офіс шерифа округу Санта-Фе завершив розслідування минулорічного інциденту, під час якого на зйомках фільму «Раст» загинула операторка Галина Гатчінс.

Про це повідомляє Укрінформ з посиланням на Los Angeles Times.
Як зазначається, справу передали місцевій окружній прокурорці Мері Кармак-Олтвіс.
«Окружна прокурорка та її команда слідчих і прокурорів тепер почнуть ретельний аналіз інформації та доказів, щоб ухвалити продумане та своєчасне рішення щодо висунення обвинувачень», – сказала речниця окружного прокурора.
За даними джерел видання, у звіті офісу шерифа не уточнюється, чи встановили слідчі, що є достатньо доказів для підтвердження кримінальних звинувачень.
Кармак-Олтвіс заявила, що обвинувачення можуть бути висунуті чотирьом особам, включаючи актора Алека Болдвіна, який випадково застрелив Гатчінс.
Як повідомлялося, інцидент стався у жовтні минулого року, коли Болдвін вправлявся у діставанні пістолета. Пізніше продюсери фільму були оштрафовані та різко розкритиковані владою за недотримання правил безпеки.
Згідно із заявою Департаменту довкілля Нью-Мексико, творці стрічки "Раст" (Rust) продемонстрували "явну байдужість до відомих небезпек, пов'язаних із використанням вогнепальної зброї на знімальному майданчику". Агентство наклало на Rust Movie Productions максимальний штраф у розмірі 136 793 долари. Пізніше продюсери фільму оскаржили офіційний звіт, заявивши, що компанія "виконала всі відповідні протоколи безпеки". Поліція також оприлюднила кадри зі знімального майданчика, включно з наслідками смертельної стрілянини.
На початку жовтня стало відомо, що Алек Болдвін досяг мирової угоди з сім'єю української операторки Галини Гатчінс.