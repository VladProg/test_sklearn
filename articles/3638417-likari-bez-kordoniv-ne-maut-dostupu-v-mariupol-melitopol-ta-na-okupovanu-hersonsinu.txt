«Лікарям без кордонів» не дають доступу в Маріуполь, Мелітополь та на окуповані території Херсонщини.

Про це в інтерв’ю Укрінформу розповів головний координатор з надзвичайних ситуацій організації «Лікарі без кордонів» Крістофер Стоукс.
«Це правда, ми намагалися з усіх сторін допомагати українцям – і в Маріуполі, і в Мелітополі, і в Херсоні, коли місто було окуповане. Але нам не давали доступу», - каже Стоукс.
Він підкреслив, що має великий досвід роботи на інших війнах, і зазвичай завжди доступ надається обома сторонами, щоб допомогти цивільним.
На війні в Україні такого немає, хоча, як підкреслив Стоукс, «Лікарі без кордонів» знають про дуже великі потреби на окупованих територіях.
«На жаль, ми не можемо ніяк зараз там допомогти», - каже він.
Головний координатор з надзвичайних ситуацій організації «Лікарі без кордонів» також зазначив, що наразі немає можливості допомогти жителям Херсонщини, які залишаються на захопленій військовими рф території області.
Як повідомляв Укрінформ, у звільненому Херсоні на двох локаціях працювали «Лікарі без кордонів».