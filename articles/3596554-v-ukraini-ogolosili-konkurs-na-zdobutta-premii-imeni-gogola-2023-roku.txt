Державне агентство з питань мистецтв та мистецької освіти оголосило конкурс на здобуття премії імені М. В. Гоголя 2023 року.

Про це повідомляє пресслужба Міністерства культури та інформаційної політики, передає Укрінформ.
Як зазначається, премія присуджується щорічно до дня народження М. В. Гоголя, який відзначається 1 квітня, за найкращі літературно-мистецькі твори, що наслідують традиції творчості письменника, збагачені концептами історичної романістики, містицизму та сатири, та утверджують національну самоідентифікацію.
На премію можуть подаватися нові оригінальні твори авторів або колективу авторів, опубліковані у завершеному вигляді протягом останніх трьох років, але не пізніше ніж за місяць до їх висування.
У МКІП підкреслили, що твори, раніше відзначені преміями та державними нагородами, не можуть узяти участь у цьому конкурсі.
Пропозиції щодо претендентів можуть подати до Держмистецтв творчі спілки та асоціації, літературно-мистецькі об’єднання, національно-просвітницькі товариства, редакції періодичних видань, видавництва, ГО у сфері літератури, а також персонально автори.
Премія імені М.В. Гоголя заснована Кабінетом Міністрів 25 березня 2009 року. Вона присуджується прозаїкам, драматургам та сценаристам, які є громадянами України. Переможця обирає комітет, який утворюється у складі не менше 5 та не більше 11 осіб з числа представників МКІП, Інститут літератури імені Тараса Шевченка НАНУ, Національна спілка письменників, провідних діячів літератури та мистецтва (за згодою). Розмір премії становить 20 тисяч грн.