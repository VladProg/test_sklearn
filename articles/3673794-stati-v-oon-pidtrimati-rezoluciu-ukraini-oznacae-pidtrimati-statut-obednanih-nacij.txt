Сполучені Штати виступили із закликом до країн-членів ООН підтримати проєкт резолюції щодо миру в Україні, ініційований Києвом, підкресливши, що це означатиме підтримку Статуту Об’єднаних Націй.

З такою заявою виступила в середу під час спеціальної сесії Генасамблеї ООН постійна представниця США при Організації посол Лінда Томас-Грінфілд, передає власний кореспондент Укрінформу.
«Зараз ми маємо можливість проголосувати за мир і вкотре проголосувати за підтримку статуту ООН. Статуту ООН, який виступає за суверенітет і територіальну цілісність, Статуту ООН, який підтримує право на самооборону, і Статут ООН, який спрямований на підтримку міжнародного миру та безпеки в умовах лиха війни», - наголосила представниця США.
Водночас, вона закликала країни, що зберігають нейтральне ставлення до війни в Україні, відмовитися від підтримки будь-яких пропозицій з поправками, що мають на меті підірвати принципи ООН та ігнорувати правду про цю війну.
«Я закликаю вас проголосувати «за» підтримку цієї резолюції, оскільки вона спрямована на сприяння дипломатії та діалогу»,- підкреслила Томас-Грінфілд.
Вона також зауважила, що підтримка резолюції, представленої Україною, сприятиме спільним зусиллям для відповіді на загрози продовольчої безпеки, енергетичному фінансуванню, навколишньому середовищу, ядерній безпеці.
Як повідомляв Укрінформ, Україна в середу внесла на розгляд Генасамблеії ООН проєкт Резолюції «Принципи, що лежать в основі всеосяжного, справедливого та міцного миру в Україні».
Як заявив у цьому зв’язку глава МЗС України Дмитро Кулеба, не можна порушувати принцип територіальної цілісності, бо світ потоне в хаосі, якщо допустити силову зміну кордонів, прикриваючись політичною доцільністю чи симпатією до агресорів.