Унаслідок російської агресії за рік пошкоджено 3000 мобільних базових станцій і завдано телеком-галузі збитків на 2,5 мільярдів доларів.

Як передає Укрінформ, про це повідомляє Міністерство цифрової трансформації у Телеграмі.
«Рік тому в росії був план залишити Україну повністю офлайн і без зв'язку. Вони зруйнували і пошкодили понад 3000 мобільних базових станцій, чверть усіх інтернет-мереж і завдали телеком-галузі збитків на 2,5 млрд доларів. Попри це український телеком став на воєнні рейки і вистояв», – йдеться у повідомленні.
У міністерстві підкреслили, що телеком-фронт продовжує працювати, а українці і надалі залишаються в онлайні та на зв'язку з близькими.
Як повідомлялося, російські загарбники нищать обладнання, перехоплюють канали зв’язку, частоти мовлення, витісняють і замінюють українські телеканали та радіостанції російськими програмами для тотальної дезінформації українського народу.