На порталі «Дія» можна скористатися п’ятьма новими послугами, які спрощують і пришвидшують процес усиновлення.

Про це повідомляє Міністерство соціальної політики України, передає Укрінформ.
«Раніше потенційні батьки мали місяцями збирати необхідні документи та довідки по різних інстанціях, стояти в чергах, звертатися до служби в справах дітей та заповнювати заяви вручну. А сам процес усиновлення чи встановлення опіки міг тривати роками. Відтепер на порталі «Дія» доступні 5 нових послуг щодо усиновлення, які значно спростять і прискорять цей процес», – йдеться у повідомленні.
Зокрема, українці, які мають намір усиновити дитину, можуть через «Дію» продовжити статус кандидата в усиновлювачі, оскільки заява на усиновлення дитини дійсна лише один рік, і багато хто не встигає стати батьками за цей час.
Крім того, зареєструватися на порталі можуть охочі стати прийомними батьками, а також ті, хто планують створити дитячий будинок сімейного типу.
Спрощено також процедуру реєстрації другого з батьків-вихователів чи прийомних батьків у парі (послугою можуть скористатися людина, яка укладає шлюб з партнером, котрий вже має статус усиновлювача. У такому випадку прийомні батьки або батьки-вихователі стають на облік як подружжя).
Також доступна послуга реєстрації кандидатом у законні опікуни чи піклувальники дітей-сиріт (послуга особливо актуальна для родичів осиротілих дітей, які хочуть стати їхніми законними опікунами чи піклувальниками. У такому випадку за дитиною зберігається статус сироти, а опікун або піклувальник стає офіційним представником дитини до здобуття нею повноліття. Водночас за його згоди дитину можуть усиновити інші люди).
Можна через «Дію» і знятися з обліку кандидата в усиновлювачі (послугою можуть скористатися українці, які мають статус кандидата в усиновлювачі, але не стали батьками і вирішили не брати на виховання осиротілу дитину).
Як зазначається, щоб скористатися однією з цих послуг через портал «Дія», потрібно: зареєструватися або авторизуватися на порталі за допомогою електронного підпису; обрати необхідну послугу; заповнити дані про адресу проживання, сімейний стан, чоловіка або дружину, а також про дітей, яких хочете всиновити; дочекатися отримання даних з реєстрів (до 15 хвилин); продовжити заповнювати заяву – підвантажити потрібні документи; підписати заяву е-підписом та надіслати її на опрацювання. Заповнення даних заяви займе близько 30 хвилин. Після цього служба у справах дітей перевірить усі дані та повідомить потенційним батькам або опікунам про своє рішення.
При цьому подружжя, яке вдвох бажає взяти дитину на виховання, подає спільну заяву, підписану обома. Члени сім'ї, які проживають разом із заявником, мають надати свою згоду на створення прийомної сім'ї або дитячого будинку сімейного типу.
У Мінсоцополітики нагадали, що перші цифрові послуги для усиновлювачів з'явилися на порталі «Дія» ще у 2022 році – це заява на первинну онлайн-консультацію з усиновлення та заява про взяття на облік кандидатів в усиновлювачі. Наразі на первинну консультацію надійшло 852 онлайн-заяви, заяв на реєстрацію кандидатом – 526. Повністю заповнено та передано до розгляду службою у справах дітей – 60 заяв. На сьогодні вже кілька сімей стали кандидатами в усиновлювачі.
Як повідомлялося, в Україну вдалося повернути 128 дітей, яких загарбники примусово вивезли до росії. З початку повномасштабного вторгнення правоохоронні органи перевіряють інформацію про примусове переміщення та депортацію більш як 16 тисяч українських дітей.