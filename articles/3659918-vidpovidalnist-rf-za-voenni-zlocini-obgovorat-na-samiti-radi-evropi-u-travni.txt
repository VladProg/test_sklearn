Війна в Україні та притягнення до відповідальності російських злочинців будуть одними з основних тем 4-го саміту Ради Європи, який пройде у травні в Рейк’явіку.

Про це сказала прем’єрка головуючої у Комітеті міністрів РЄ Ісландії Катрін Якобсдоттір на сесії ПАРЄ 26 січня, повідомляє кореспондент Укрінформу.
«Можу вас запевнити, що Ісландія твердо стоїть на боці України та міжнародного права. Україна буде продовжувати залишатися одним з найактуальніших питань для Ради Європи під час нашого президентства», - підкреслила глава уряду.
Вона зазначила, що основною темою буде війна, зокрема притягнення до відповідальності за воєнні злочини, злочини проти людяності
«Ісландія рішуче підтримує те, щоби Рада Європи відіграла свою роль у гарантуванні притягнення росії до відповідальності», - запевнила політикиня.
Вона сказала, що ця тема буде порушена під час саміту, та висловила сподівання, що це буде відображено у підсумковій декларації зустрічі.
Ісландія, за її словами, підтримує зусилля з документування злочинів, скоєних росією в Україні, і притягнення винних до відповідальності. Враховуючи структуру РБ ООН, на шляху до створення Спеціального трибуналу стоять серйозні політичні перешкоди, визнала вона. Але, додала прем’єрка, необхідно визнати права жертв і компенсувати за злочини всіма можливим способами.
Система притягнення до відповідальності за серйозні порушення міжнародного права внаслідок російської агресії має бути комплексною, щоби не допустити безкарності та запобігти подальшим подібним порушенням, зазначила Якобсдоттір. Вона також запевнила, що президентство її країни приділить велику увагу також пропозиції Києва створити реєстр пошкоджень, комплексний міжнародний механізм відшкодування, а також пропозиції щодо створення Спеціального міжнародного трибуналу.
Якобсдоттір нагадала, що ПАРЄ продемонструвало свою єдність після початку повномасштабної російської агресії проти України, засудивши цю агресію як злочин проти миру й порушення статуту РЄ, та ухваливши рекомендацію щодо виключення рф зі своїх лав. Вона назвала це «дуже швидкою реакцією». Сьогодні завданням є повернути мир на континент, але мир це має бути справедливим, на засадах поваги до міжнародного права, суверенітету та територіальної цілісності України, підкреслила політик.
Катрін Якобсдоттір подякувала за запрошення відвідати Україну, яке їй зробив депутат Верховної Ради Олексій Гончаренко.
Глава уряду Ісландії сподівається, що саміт у Рейк’явику «буде успішним для майбутнього Ради Європи», якщо вдасться підготувати змістовний порядок денний і підсумковий документ.
Як повідомляв Укрінформ, Комітет міністрів Ради Європи ухвалив рішення про проведення саміту глав держав та урядів Ради Європи 16-17 травня у Рейк'явіку (Ісландія).