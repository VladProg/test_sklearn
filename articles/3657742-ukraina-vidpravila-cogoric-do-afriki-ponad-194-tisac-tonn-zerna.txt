Від початку року Україна відправила до Африки 194,4 тис. тонн агропродукції на 8-ми суднах, із яких – 46,5 тис. тонн пшениці.

Як передає Укрінформ, про це повідомляє пресслужба Міністерства аграрної політики та продовольства України.



Зазначається, що днями з порту Чорноморськ вийшло четверте судно у межах ініціативи Grain from Ukraine. AMIRA HANA доставить до порту Джибуті 30 тис. т пшениці, а звідти українське зерно буде спрямоване до Ефіопії. Загалом до Ефіопії, яка перебуває на межі голоду, Україна вже доправила 238,3 тис. т пшениці.



За останні сім днів у межах «зернового коридору» Україна відправила 871 тис. т агропродукції. Кукурудзи експортовано 387 тис. т, пшениці – 287 тис. т.



Найбільше агропродукції від початку роботи «зернової ініціативи» поїхало до Африки у жовтні 2022 року. Тоді було завантажено 25 суден, загальний тоннаж становив 571,4 тис. т агропродукції.



Всього з 1 серпня з українських морпортів вийшло 673 судна з 18,4 млн т української агропродукції.



У міністерстві наголошують, що за останній тиждень добова кількість виходів суден із українських портів не збільшилась. Досі спостерігається найнижчий показник за всі майже 6 місяців роботи коридору – 2-3 судна на добу. Основна причина цьому – штучне перешкоджання роботі «зернової ініціативи» з боку російських інспекторів.



Як повідомляв Укрінформ, з жовтня 2022 року українські порти вимушені працювати менше ніж на половину своєї потужності, а обсяги недопоставок зернових на світовий ринок оцінюються у 2-3 мільйони тонн щомісяця. При цьому у Босфорі в черзі на інспекцію стоять майже 120 суден. Середній час очікування – від 2 до 5 тижнів, у результаті чого збитки для судновласників становлять від близько 20 тисяч доларів за кожен день простою.
Фото: ОПЗ