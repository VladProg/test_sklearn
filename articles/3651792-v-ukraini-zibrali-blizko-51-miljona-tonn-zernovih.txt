В Україні станом на 12 січня 2023 року вже зібрано 50,9 млн тонн зернових та зернобобових культур зі 10,9 млн га (94% віж загальної площі посівів) при врожайності 47 ц/га.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що аграрії вже намолотили: 23,5 млн т кукурудзи на зерно при врожайності 65,7 ц/га зі 3,6 млн га (85% від загальної площі посівів), 158,5 тис. т гречки (врожайність – 13,7 ц/га) зі 116 тис. га (98%) та 101,8 тис. т проса (врожайність – 22,8 ц/га) зі 44,7 тис. га (99%).
В Україні триває збір соняшнику, цю культуру зібрано на площі 4,8 млн га (99%) та намолочено 10,5 млн т насіння при врожайності 21,7 ц/га. Вже зібрано 3,7 млн т сої при врожайності 24,3 ц/га з 1,5 млн га (100%).
У міністерстві нагадують, що українські аграрії вже завершили збір пшениці, ячменю та гороху. Так, пшениці намолочено 20,2 млн т при врожайності 40,5 ц/га з 4,98 млн га (100% від загальної площі посівів), ячменю - 5,8 млн т при врожайності 34,7 ц/га зі 1,7 млн га (100% площ), гороху - 269 тис. т при врожайності 22,8 ц/га зі 118 тис. га (100%).
Крім того, завершено збирання ріпаку на площі 1,1 млн га (100%), намолочено 3,2 млн т насіння при врожайності 28,6 ц/га.
Аграрії Миколаївщини, Одещини, Буковини та Вінниччини завершили збирання урожаю всіх сільськогосподарських культур. Полтавщина випередила Вінниччину по намолоту зерна, там зібрали 4,9 млн т - це майже на 400 тис. т більше, а ніж у Вінницькій області.
Найвища урожайність зернових та зернобобових культур у аграріїв Хмельниччини – 70,8 ц/га.
Станом на 12 січня в Україні вже накопали 9 млн т цукрових буряків при врожайності 501 ц/га зі 180 тис. га, (99%).
Як повідомляв Укрінформ, у Міністерстві аграрної політики та продовольства України очікують, що за результатами маркетингового року врожай зернових та олійних культур становитиме близько 67 млн т.