АТ «Укрзалізниця» планує з 1 березня запустити опитування, у межах якого українці зможуть обрати нові назви для Південно-Західної залізниці та Південної залізниці.

Як повідомляє кореспондент Укрінформу, про це заявив голова правління компанії Олександр Камишін під час брифінгу 21 лютого.
«Зміна назв філій (Південно-Західної залізниці та Південної залізниці - авт.) розпочнеться цього року. У мене є своє розуміння, як вони мають називатися. У залізничників теж є своє розуміння, як вони мають називатися. Але це перейменування має національне значення, тому ми оголосимо голосування в Дії», - сказав очільник УЗ.
Камишін уточнив, що старт голосування запланований на 1 березня цього року.
Він пояснив, що перейменування філій відбудеться у межах масштабної програми з українізації залізниці.
Як повідомляв Укрінформ, АТ «Укрзалізниця» розпочинає масштабну кампанію з українізації залізниці, у межах якої будуть перейменовані станції та змінена мова написів у поїздах і нумерація кілометражу.
Очільник Укрзалізниці Олександр Камишін нагадав, що Південно-західна залізниця та Південна залізниця отримали свої назви ще у російської імперії, і ці назви мають бути змінені відповідно до географії України.