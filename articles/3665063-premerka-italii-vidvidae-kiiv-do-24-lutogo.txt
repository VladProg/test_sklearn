Прем'єрка Італії Джорджа Мелоні відвідає столицю України до 24 лютого, першої річниці повномасштабного вторгнення росії.

Як передає Укрінформ із посиланням на ANSA, про це глава італійського уряду заявила у п’ятницю під час візиту до Німеччини на зустрічі з канцлером Олафом Шольцом.
"Я буду в Києві до цього (першої річниці початку війни 24 лютого)", - сказала Мелоні.
Вона заявила, що між Італією та Німеччиною існує "сильна синергія" щодо підтримки України. Глава уряду Італії зазначила, що обидві країни тісно працювали над підтримкою України у її самообороні та "продовжуватимуть це робити стільки, скільки буде необхідно".
Також Мелоні заявила, що Італія працює з Францією над допомогою Україні у питанні протиракетної оборони.
"Ми сформували наш шостий пакет допомоги", - додала вона.
Як повідомляв Укрінформ, прем’єрка Італії Джорджа Мелоні раніше заявила, що має намір відвідати Україну на початку 2023 року.