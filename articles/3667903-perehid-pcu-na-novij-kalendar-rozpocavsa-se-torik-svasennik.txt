Процес переходу Православної церкви України на новий церковний календар розпочався ще торік.

Про це сказав священник ПЦУ, ректор Православного університету Святої Софії-Премудрості Георгій Коваленко під час брифінгу в Медіацентрі Україна-Укрінформ.
“Православна церква України розпочала цей процес ще минулого року. Парафії, які бажали звершувати Різдвяне богослужіння 25 грудня за новим стилем, таке благословіння мали… 2 лютого був синод ПЦУ, який дозволив вже зараз тим парафіям, які бажають переходити на новий стиль, подавати запити до Священного синоду, і ці питання будуть вирішуватися. І було оголошено, що на наступному черговому архиєрейському Соборі, в травні, буде розглядатися питання календаря. Тобто, чи буде перехід всієї церкви на новий календар, чи залишиться все так, що ті парафії, які бажатимуть, матимуть таку можливість. Тому насправді цей процес вже триває”, - сказав Коваленко.
Він зазначив, що питанням переходу на новий календар мають перейматися не тільки релігійні спільноти, а й держава, бо частина релігійних свят є державними святами.
“Тепер наші народні депутати чи Кабінет Міністрів мають визначитися, за яким стилем будуть ці державні свята, якщо більшість релігійних спільнот і греко-католики, частина протестантів будуть переходити на новий стиль”, - додав Коваленко.
Як повідомляв Укрінформ, 6 лютого Українська греко-католицька церква оголосила, що з вересня цього року переходить на новий стиль календаря.
Православна церква України також розгляне питання про перехід на новий стиль календаря, рішення буде ухвалене архиєрейським Собором у травні цього року.