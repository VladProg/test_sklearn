Керівник парламентської фракції партії "Слуга народу" Давид Арахамія закликає Службу безпеки України уважно відстежувати корупційні прояви всередині Міністерства оборони та ізолювати їх законними способами, не порушуючи роботу інституції під час війни.

Про це він написав у Телеграмі, повідомляє Укрінформ.

Арахамія зазначив, що впродовж останніх тижнів у мережі розгорілося "багато скандалів навколо Міністерства оборони", частина з них абсолютно виправдані і за ними вже є судові рішення. Однак деякі, на думку Арахамії, можуть бути інспіровані ворогом.
"Враховуючи важливість цього органу під час війни, маємо максимально тверезо та розважливо дивитися на ситуацію і в гонитві за справедливістю не погіршити наші міжнародні позиції напередодні ймовірного контрнаступу рф", – наголосив політик.
За словами Арахамії, як член Комітету ВР з питань національної безпеки, оборони та розвідки він знає багато професійних, патріотичних людей, які працюють у МОУ: "Багато з них мають бойовий досвід з 2014 року. У багатьох із них прямо в кабінетах стоять ліжка, бо вони живуть і працюють в Міністерстві майже цілодобово. Дуже не хотілося б, щоб усіх цих світлих людей облили брудом через те, що якісь покидьки вирішили наживатися на війні".
У цьому зв’язку він закликав Службу безпеки України "уважно відстежувати корупційні прояви всередині міністерства і негайно ізолювати їх законними способами, не порушуючи при цьому нормальну роботу інституції під час війни".
Як повідомлялося, правоохоронці 1 лютого повідомили про підозру колишньому заступнику міністра оборони України за фактом перешкоджання законній діяльності Збройних сил України та інших військових формувань в особливий період. За даними слідства, він лобіював укладення договорів про постачання продуктів для військових за завищеними цінами, закупівель бронежилетів та інших речей для ЗСУ низької якості.
Водночас чинному працівнику Міноборони повідомлено про підозру у заволодінні коштами в особливо великих розмірах та службовому підробленні.