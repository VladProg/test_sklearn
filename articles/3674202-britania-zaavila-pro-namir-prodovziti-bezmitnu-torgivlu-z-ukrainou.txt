Уряд Великої Британії офіційно заявив про намір продовжити дію угоди, яка передбачає скасування ввізних мит і тарифних квот в двосторонній торгівлі.

Про це повідомила перший віцепрем’єр-міністр – міністр економіки України Юлія Свириденко у Фейсбуці, передає Укрінформ.
«Уряд Британії офіційно заявив про намір продовжити повністю безмитну торгівлю з Україною. Ця заява – один з кроків з формалізації нашої грудневої політичної домовленості з Державним секретарем з питань бізнесу і міжнародної торгівлі Кемі Баденох. Цю та інші домовленості ми формалізуємо під час засідання торгового комітету у березні 2023 року», - зазначила вона.
Свириденко додала, що системна економічна підтримка України з боку партнерів значно наближає перемогу і швидке відновлення. «Ми працюємо над тим, щоб цієї весни будо багато таких гарних новин для української економіки», - додала вона.
Як повідомлялось, у травні Україна та Велика Британія юридично закріпили скасування ввізних мит і тарифних квот в двосторонній торгівлі, підписавши відповідну угоду. Вона діятиме 12 місяців, але може бути продовжена за домовленістю між сторонами на новий термін.
Як повідомляв Укрінформ, Європейська комісія схвалила офіційну пропозицію продовжити дію автономних торгових заходів для України ще на один рік.