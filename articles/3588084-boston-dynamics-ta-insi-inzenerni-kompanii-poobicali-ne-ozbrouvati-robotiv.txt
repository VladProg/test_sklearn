Компанії Boston Dynamics, Agility Robotics, ANYbotics, Clearpath Robotics, Open Robotics та Unitree Robotics оголосили, що не підтримуватимуть використання створених ними роботів та програмного забезпечення як зброї, та закликали інших представників галузі наслідувати їх приклад.

Про це повідомляє Укрінформ із посиланням на Engadget.
«Ми вважаємо, що додавання зброї до роботів, які керуються дистанційно або автономно, широко доступні для громадськості та здатні переміщатися в раніше недоступні місця, де живуть і працюють люди, створює нові ризики заподіяння шкоди та серйозні етичні проблеми. Застосування нових роботів як зброї також зашкодить довірі суспільства до технологій, що зведе нанівець величезні переваги, які вони можуть принести суспільству», – йдеться у відкритому листі компаній.
Компанії посилаються на «зростання занепокоєння громадськості» в останні місяці через використання роботів поліцією та тестування спецпризначенцями.
З цією метою галузева група зобов’язується не використовувати своїх роботів загального призначення з підвищеною мобільністю або програмне забезпечення, яке вони розробляють, у військових цілях. Також підписанти наголосили, що не будуть підтримувати інших у цьому.
«Ми також зобов’язуємося вивчити розробку технологічних функцій, які могли б пом’якшити або зменшити ці ризики», – зауважила група. Водночас підписанти додали, що вони «не заперечують існуючі технології, які країни та їхні урядові установи використовують для захисту та підтримки їхніх законів».
Компанії також закликають політиків та решту спільноти розробників робототехніки взяти на себе подібні обіцянки.
Фото: Getty Images