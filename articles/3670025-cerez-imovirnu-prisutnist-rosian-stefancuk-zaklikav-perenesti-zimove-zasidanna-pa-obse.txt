Голова Верховної Ради Руслан Стефанчук закликав президента Парламентської Асамблеї ОБСЄ Маргарету Седерфельт розглянути питання скликання позачергового засідання Бюро Асамблеї та ухвалити рішення про перенесення зимового засідання через імовірну присутність на ньому делегації російської федерації.


Про це спікер українського парламенту повідомив у Фейсбуці, передає Укрінформ.
"Неприпустимою, кричущою є ситуація, коли делегації України та рф опиняться за одним столом на офіційному засіданні ПА ОБСЄ. Особливо враховуючи те, що це засідання відбудеться у Відні саме 23-24 лютого, у річницю початку повномасштабної збройної агресії рф. Австрійська сторона, як господарка, не відмовила делегаціям рф та рб в отриманні віз для відвідування офіційного заходу ОБСЄ", – зазначив Стефанчук.
За його словами, на попередньому засіданні у Варшаві Постійний комітет не ухвалив змін до Правил процедури Асамблеї. З огляду на це Голова ВР запропонував розглянути питання скликання позачергового засідання Бюро Асамблеї та ухвалити рішення про перенесення зимового засідання ОБСЄ. "Особисто я маю певні сигнали від партнерів про підтримку такого рішення", – підкреслив Стефанчук.
При цьому він закликав Седерфельт посилити роботу з організації процесу ухвалення Постійним комітетом рішення, яке уможливить припинення участі у роботі органів Асамблеї парламентської делегації росії.
Як повідомляв Укрінформ, 6 лютого Верховна Рада звернулася до Парламентської Асамблеї Організації з безпеки та співробітництва в Європі (ПА ОБСЄ) та парламентів її держав-учасниць щодо неприпустимості участі членів парламенту російської федерації та білорусі в роботі статутних органів Асамблеї.
Фото: Фейсбук