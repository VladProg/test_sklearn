Усі оператори системи розподілу (обленерго) повинні дотримуватися справедливості при застосуванні графіків обмеження постачання електроенергії та забезпечити належну комунікацію зі споживачами.

Як передає Укрінформ, таку думку висловив міністр енергетики України Герман Галущенко під час робочої поїздки на Одещину, повідомляє пресслужба Міністерства енергетики.
«Для того, щоб підтримати цю консолідацію у суспільстві, оператори систем розподілу електроенергії повинні дотримуватися справедливості при застосуванні графіків обмеження постачання електроенергії, а також забезпечити належну комунікацію з людьми», - наголосив він.
Зазначається, що у ході візиту очільник Міненерго провів нараду щодо дотримання графіків обмеження постачання електричної енергії. Участь у нараді також взяли голова Держенергонагляду Руслан Слободян, голова Одеської обласної військової державної адміністрації Максим Марченко та генеральний директор АТ «ДТЕК Одеські електромережі» Дмитро Григор’єв.
«Ще з листопада працюють мобільні групи з представників Міністерства енергетики, Держенергонагляду, НКРЕКП, СБУ для перевірок дотримання графіків та принципів справедливості при застосуванні вимушених відключень споживачів. Надходила велика кількість скарг. Але зараз ситуація поступово поліпшується», - підкреслив міністр.
Як повідомлялося, Держенергонагляд виявив 330 порушень з боку обленерго щодо дотримання графіків відключень; найбільшу кількість порушень зафіксовано у «Волиньобленерго», "Київських регіональних електромережах»"та "ДТЕК Одеські електромережі".
Фото: Міненерго