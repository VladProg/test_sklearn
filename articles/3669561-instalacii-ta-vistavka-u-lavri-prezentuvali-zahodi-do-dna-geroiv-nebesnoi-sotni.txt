Програма заходів зі вшанування пам'яті Героїв Небесної Сотні цьогоріч передбачає проведення кількох виставок, у тому числі у дзвіниці Києво-Печерської лаври, круглих столів, ходи пам'яті, презентації тритомника, інсталяції та панахиди.

Про це розповів генеральний директор Національного музею Революції Гідності Ігор Пошивайло під час пресконференції у Медіацентрі Україна - Укрінформ.

"День Героїв Небесної Сотні - це жалобний день, але він не про смерть, він якраз про героїчну боротьбу, про самопожертву, про готовність українського суспільства захищати державну незалежність України", - підкреслив Пошивайло.
За його словами, гасло цьогорічної кампанії: "Небесна Сотня - перші герої російсько-української війни".
Пошивайло зазначив, що програма заходів розроблялася музеєм і низкою партнерів, серед яких родини Героїв Небесної Сотні, поранені на Майдані, органи центральної державної влади, МКІП, Український інститут нацпам'яті, низка громадських ініціатив, міські адміністрації.
"Ми запропонували програму, яка допоможе не просто формально відзначити цей день, а переосмислити ті події, актуалізувати їх і дати зрозуміти українському суспільству, що насправді подвиг Героїв Небесної сотні змобілізував українське суспільство і допоміг підготувати українську армію одразу в 2014 році за допомогою волонтерів, допомагав зробити нас сильними інформаційно і духовно, морально", - переконаний гендиректор музею Революції Гідності.
За його словами, заплановано проведення кількох круглих столів, у тому числі й щодо динаміки розслідування справ розстрілів учасників Революції Гідності, виставок, серед яких одна проходитиме у Великій лаврській дзвіниці на території Києво-Печерської Лаври, презентація трикнижжя "Небесна Сотня. Життєписи".
Також Пошивайло поінформував, що будуть і традиційні заходи, які відбуваються щороку, а саме - інсталяція "Обірвана кулею мрія" з означення місць загибелі героїв, акція "Ангели пам'яті", Хода пам'яті, панахиди.
"Ми закликаємо українців максимально долучитися до вшанування пам'яті загиблих героїв Небесної Сотні, а в їх особі і всіх українців, які загинули тоді, які гинуть сьогодні під час російсько-української війни", - зауважив Пошивайло і додав: "Небесна сотня - це та перша когорта до такої Небесної Січі вже".
Водночас міністр культури та інформаційної політики Олександр Ткаченко наголосив на важливості вшанування пам'яті Героїв Небесної Сотні, оскільки той час став початком російсько-української війни, гаряча фаза якої триває і нині.


''Для нас надзвичайно важливо особливо під час війни не забувати про те, із чого усе розпочиналося, тому що це була перша битва фактично російсько-української війни, битва за наші цінності - за європейські цінності, за свободу", - підкреслив Ткаченко.

Міністр також продемонстрував короткий відеоролик, підготовлений спеціально до Дня Героїв Небесної Сотні.
У свою чергу в.о. голови Українського інституту національної пам'яті Максим Ярмистий нагадав, що минулого року низка міст і областей вже скористалися напрацьованим інститутом церемоніалом вшанування полеглих на Майдані героїв, і порадив на місцях знову використовувати ці напрацювання до Дня Небесної Сотні.

Крім того, за його даними, УІНП і Музей Революції Гідності спільно опрацювали й актуалізували матеріали, у першу чергу, інформаційні, які будуть надані органам місцевої влади.
"Революція Гідності є одним із ключових моментів українського державотворення та виразником національної ідеї свободи", - додав він.
Детальну програму заходів до Дня Героїв Небесної Сотні 2023 року опубліковано на сайті Музею Революції Гідності.
Як відомо, День Героїв Небесної Сотні — пам'ятний день, що відзначається в Україні щороку 20 лютого.