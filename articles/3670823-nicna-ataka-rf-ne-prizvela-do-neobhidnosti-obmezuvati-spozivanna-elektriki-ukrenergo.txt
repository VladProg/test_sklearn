Сьогоднішня нічна атака ракетами та дронами не була успішною для окупантів, електростанції продовжують виробляти достатньо електроенергії для покриття необхідного споживання.

Як передає Укрінформ, про це повідомляє НЕК «Укренерго» у Телеграмі.
«Нічна атака ракетами та дронами не призведе до необхідності обмежувати споживання електроенергії. Споживання дещо підвищилось порівняно з учорашнім днем. Дефіцит потужності в енергосистемі відсутній вже п’яту добу поспіль і сьогодні наразі теж не прогнозується. Електростанції виробляють достатньо електроенергії для покриття наявного споживання», – йдеться у повідомленні.
Зазначається, що працюють всі види електростанцій в енергосистемі, теплова та гідрогенерація забезпечують покриття пікового споживання у ранкові та вечірні години. Імпорт електроенергії знижується в результаті стабілізації електропостачання в країні.
Водночас, через відсутність дефіциту потужності ліміти споживання до областей на сьогодні не доводились. Але при зростанні споживання можливе застосування відключень. Заміри фактичного споживання проводяться відповідно до графіка у Дніпропетровській області.
В Одесі через пошкоджену інфраструктуру все ще є мережеві обмеження. Повертається до активної роботи бізнес, що відображається у зростанні споживання. Тому для уникнення перевантаження обладнання застосовуються графіки погодинних відключень.
«Енергетики продовжують аварійно-відновлювальні роботи на низці електростанцій, які зазнали значних пошкоджень ракетних та дронових атак росіян. Безперервно тривають ремонти на всіх пошкоджених об’єктах магістральних мереж «Укренерго» для усунення мережевих обмежень, передачі необхідного обсягу електроенергії від генерації до споживачів та підвищення надійності живлення. Максимум зусиль докладаємо для усунення мережевих обмежень на Одещині», – додали в компанії.
Як повідомлялося, уночі 16 лютого російські окупаційні війська завдали масованого ракетного удару по об’єктах критичної інфраструктури України.