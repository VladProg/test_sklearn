Національне агентство з питань запобігання корупції за результатами моніторингу способу життя народного депутата від партії “Слуга народу” Павла Халімона виявило ознаки корупційного кримінального правопорушення, передбаченого ст. 368-5 Кримінального кодексу, які можуть свідчити про незаконне збагачення на 10 млн грн.

Про це йдеться у відповіді НАЗК на інформаційний запит Укрінформу.
«Національне агентство одразу (після журналістського розслідування «Слуга будинку на печерському пагорбі. Як заступник керівника фракції СН придбав маєток у центрі Києва» - ред.) розпочало моніторинг способу життя народного депутата України, заступника керівника парламентської фракції «Слуга народу» Павла Халімона. За результатами моніторингу виявлено ознаки корупційного кримінального правопорушення, передбаченого ст. 368-5 Кримінального кодексу України, які можуть свідчити про незаконне збагачення на суму 10 млн грн», - йдеться у повідомленні.

Так, виявлено, що народний депутат Халімон спільно проживав із жінкою, яка придбала маєток. Про це свідчать матеріали цього журналістського розслідування, дані з Державного реєстру актів цивільного стану громадян, які вказують на те, що у пари є спільний син. Водночас офіційні доходи партнерки народного депутата з 1998 року по 2022 рік без урахування податків склали лише трохи більше 2 млн грн, а ціна придбаного маєтку, вказана в офіційному договорі, склала 10,3 млн грн. Крім того, у 2021 році вона придбала ще 68 земельних ділянок загальною вартістю 1,8 млн грн.
«У декларації Халімона за 2020 рік як грошові активи зазначено трохи більше 20 тис. грн на банківських рахунках та готівка у сумі 210 тис. дол., 225 тис. грн та 95,5 тис. дол. у біткоїнах. Його офіційні доходи за період покупки маєтку (2021-2022 роки) склали 1,5 млн грн. Проте народний депутат також купив мотоцикл BMW R 1250GS вартістю близько 750 тис. грн та надав позику у розмірі 6 750 000 грн. Тобто, враховуючи його видатки на суму 7 499 161 грн, залишок грошових активів становив всього трохи більше 220 тис. грн», - зазначили у НАЗК.
Отже, додали в агентстві, придбати такий маєток у пари не було законної можливості. Відповідно до абз. 2 ч. 4 ст. 51-4 Закону України «Про запобігання корупції» матеріали щодо народного депутата України 01.02.2023 надіслано до Офісу генерального прокурора для вирішення питання про внесення відомостей до Єдиного реєстру досудових розслідувань за ознаками кримінального правопорушення, передбаченого ст. 368-5 Кримінального кодексу України та здійснення досудового слідства, щоб притягнути народного обранця до кримінальної відповідальності.
«Відповідальність за незаконне збагачення передбачає обмеження волі на строк від п’яти до десяти років з обмеженням права обіймати певні посади чи займатися певною діяльністю до трьох років», - нагадали у Національному агентстві з питань запобігання корупції.
Водночас відомство зазначило, що повну перевірку декларації за 2020 рік Халімона розпочато 21 лютого 2022 року, але ще не завершено. Указом Президента України від 24 лютого 2022 № 64/2022 «Про введення воєнного стану в Україні» в країні було введено воєнний стан, який досі триває. Відповідно до п. 1 ч. 1 Закону України від 03.03.2022 № 2115-ІХ «Про захист інтересів суб'҆єктів подання звітності та інших документів у період дії воєнного стану або стану війни» встановлено, що у період дії воєнного стану або стану війни будь-які перевірки щодо своєчасності та повноти подання будь-яких звітів чи документів звітового характеру уповноваженими органами не здійснюються.
«Враховуючи вищевикладені обставини, завершити перевірку декларації за 2020 рік, поданої Павлом Халімоном, не є можливим», - зазначили у НАЗК.
Як повідомлялося, журналіст видання "Українська правда" Михайло Ткач оприлюднив розслідування, згідно з яким заступник керівника парламентської фракції "Слуга народу" Павло Халімон під час повномасштабної війни придбав маєток на Печерську, оформивши його на іншу особу.
Спеціалізована антикорупційна прокуратура (САП) просить генпрокурора порушити стосовно Халімона кримінальну справу за фактом незаконного збагачення.