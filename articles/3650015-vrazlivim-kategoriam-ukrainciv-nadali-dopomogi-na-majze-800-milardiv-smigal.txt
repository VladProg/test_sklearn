Вразливим категоріям українців торік було сплачено майже 800 млрд грн соціальних допомог.

Як передає Укрінформ, про це повідомив Прем'єр-міністр України Денис Шмигаль під час засідання уряду у вівторок,10 січня.
«З перших днів повномасштабного вторгнення Уряд зробив усе можливе, аби допомогти тим, по кому вдарила ця війна. Це внутрішньо переміщені особи, люди пенсійного віку, люди з інвалідністю, багатодітні родини. За безпрецедентно важких обставин безперебійно виплачували усі соціальні допомоги. Загалом минулого року їх нараховано й виплачено на суму майже 800 млрд грн», - сказав Шмигаль.
За інформацією Прем’єр-міністра, у 2022 році держава виплатила 10,2 млрд грн допомоги при народженні дитини, 13,7 млрд грн малозабезпеченим сім’ям, 14,8 млрд грн особам з інвалідністю, в тому числі дітям. Ще 5,5 млрд грн допомог отримали багатодітні родини.
Крім того, 29 млрд грн було виплачено українським працівникам соціальних страхових допомог, в тому числі понад 12 млрд грн – на лікарняні.
Окремо Шмигаль зазначив, що завдяки сумлінній сплаті роботодавцями єдиного соціального внеску Пенсійний фонд України торік отримав понад 375 млрд грн власних доходів і зміг своєчасно профінансувати виплати для майже 11 млн пенсіонерів.
Щодо планів на наступний рік, Прем’єр-міністр оголосив про намір розвивати накопичувальну пенсію.
«Повномасштабна війна спричинила стрімке зростання кількості внутрішньо переміщених осіб. За минулий рік 1,8 млн українців отримали допомогу від держави як переселенці на суму близько 53,5 млрд грн», - додав Шмигаль і нагадав, що на цей рік нарахування допомоги переселенцям продовжено автоматично.
Як повідомлялося, за інформацією Міністерства фінансів України, за період з січня по грудень 2022 року на соціальні виплати з державного бюджету спрямовано 415,7 млрд грн, зокрема у грудні майже 40 млрд гривень.