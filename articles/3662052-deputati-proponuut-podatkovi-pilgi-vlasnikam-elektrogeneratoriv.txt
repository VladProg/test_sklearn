У Верховній Раді зареєстровано законопроєкт, який пропонує встановити тимчасові особливості врахування витрат на придбання та ремонт електрообладнання і пального до нього.

Як передає Укрінформ, відповідний проєкт закону №8391 був зареєстрований на сайті парламенту 27 січня.
Згідно із пояснювальною запискою до документа, пропонується внести зміни до Податкового кодексу, які б запровадили механізм врахування витрат, понесених юридичними та фізичними особами у 2022-2023 роках на придбання та ремонт інверторів, акумуляторів, електрогенераторних установок, а також пального до них, при сплаті податків.



Зокрема, пропонується дозволити юридичним особам - платникам податку на прибуток відносити витрати на придбання та ремонт електрообладнання до витрат звітного періоду, що призведе до зменшення податку на прибуток на 18% від їх вартості.
Для фізичних осіб - підприємців, крім осіб, які обрали спрощену систему оподаткування, встановити зазначені витрати як такі, що не підлягають амортизації та відносяться до витрат звітного періоду (зменшення ПДФО на 18% від їх вартості).
Пропонується для юридичних та фізичних осіб – платників єдиного податку встановити, що витрати на придбання та ремонт електрообладнання, а також витрати на придбання 1 тис. літрів пального до нього зменшують оподаткований дохід (зменшення єдиного податку на 5% від розміру витрат).
Відповідно, для громадян встановити, що витрати на придбання та ремонт електрообладнання, а також витрати на придбання 1 тис. л пального включаються до податкової знижки (повернення з бюджету ПДФО - 18% від розміру витрат).
Як повідомлялося, у Львові зафіксували рекорд України – волонтери придбали й завезли з-за кордону за місяць 1 263 генератори. Закуплені генератори використовуватимуть у тих містах і селах України, де ситуація найскладніша. Зокрема, щоб подавати світло, тепло і зв'язок медзакладам, де рятують життя цивільних і військових, у пологових, пунктах обігріву, прихистках, на залізниці.