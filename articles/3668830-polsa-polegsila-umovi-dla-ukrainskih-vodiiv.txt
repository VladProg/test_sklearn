Польща розширила можливості використання українських документів, які дозволяють участь у дорожньому русі на території Республіки Польща.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
"Так, посвідчення водія, видане в Україні, вважається дійсним на території Польщі до 31 грудня 2023 року, навіть якщо термін дії такого посвідчення закінчився", - ідеться у повідомленні.
Це стало можливим після внесення змін до Закону "Про допомогу громадянам України у зв’язку зі збройним конфліктом на території цієї держави". Нові норми були ухвалені в Польщі 13 січня.
"Також усі громадяни, які в’їхали на територію Польщі автомобілем на державних реєстраційних номерних знаках України та мають свідоцтво про реєстрацію транспортного засобу, видане в Україні, можуть вільно пересуватися по території цієї країни до 31 грудня 2023 року без виїзду в Україну", - зазначили в Мінреінтеграції.
Вказане положення стосується всіх громадян України, які легально перебувають на території Республіки Польща, в тому числі й тих, які перебували у Польщі до 24 лютого 2022 року.
Як повідомляв Укрінформ, уряд розширив категорії жінок та чоловіків серед держслужбовців, які можуть виїхати за кордон.