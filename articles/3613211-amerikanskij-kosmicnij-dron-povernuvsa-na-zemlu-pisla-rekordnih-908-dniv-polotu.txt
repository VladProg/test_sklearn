Американський безпілотний військовий космоплан Boeing X-37B повернувся на Землю після 908 днів на орбіті, встановивши новий рекорд місії.

Як передає Укрінформ, про це повідомляє Space.com.

Безпілотник приземлився на посадковій смузі космодрому NASA у Флориді у суботу о 13.22 годині за київським часом.
Всього апарат, який був запущений у космос у травні 2020 року, провів на орбіті 908 днів — на чотири місяці довше, ніж будь-який попередній політ X-37B.
Зазначається, що дрон X-37B нагадує космічний шаттл NASA, який вже вийшов з експлуатації, але він набагато менший, з розміром в лише 8,8 метра від «носа до хвоста».
Натомість космічний шаттл мав довжину в 37 м і був пілотованим — ще одна ключова відмінність, оскільки X-37B є автономним.
Вважається, що Космічні сили США володіють двома транспортними засобами X-37B, обидва з яких були надані компанією Boeing. На сьогоднішній дует здійснив вже шість орбітальних місій, кожна з яких відома під символом OTV.
Як повідомляв Укрінформ, вантажний космічний корабель "Тяньчжоу-5", який доставляє вантажі для китайської космічної станції, успішно зістикувався з нею.