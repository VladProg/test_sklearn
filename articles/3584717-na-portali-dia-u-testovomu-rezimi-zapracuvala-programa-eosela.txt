На порталі "Дія" у тестовому режимі запрацювала програма доступного кредитування для українців "єОселя".

Як передає Укрінформ, про це повідомляє пресслужба Міністерства економіки у Телеграмі.
"Нова державна програма доступного кредитування для українців єОселя запрацювала в тестовому режимі на порталі Дія. Триває робота над її технічним доопрацюванням", - ідеться в повідомленні.
У Мінекономіки зазначають, що "єОселя" — це можливість придбати українцям житло з мінімальним початковим внеском 20% та кредитуванням до 20 років на вигідних умовах. Масовий запуск програми відбудеться у другій половині жовтня. Тоді послугою можна буде скористатися у мобільному застосунку Дія, а подати заявку стане можливим у декілька кліків.
Наразі вже п’ять банків інтегровано у програму: Ощадбанк, ПриватБанк, Укргазбанк, Скай банк та Глобус Банк. Вони готові розпочати видачу перших кредитів.
Цьогоріч учасниками програми зможуть стати представники таких соціальних категорій: військові та правоохоронці, медики, працівники освіти та науковці.
У Мінекономіки наголошують, що з початку 2023 року подати заявку у "єОселі" зможуть всі громадяни, які відповідатимуть визначеним критеріям.
Як повідомлялося, із 1 жовтня запрацює програма доступної іпотеки для військовослужбовців, правоохоронців, медиків та педагогів. Програма передбачає купівлю житла із мінімальним початковим внеском у розмірі 20% та кредитуванням на термін до 20 років. Процентна ставка становитиме 3% і залишатиметься фіксованою протягом усього строку кредиту.