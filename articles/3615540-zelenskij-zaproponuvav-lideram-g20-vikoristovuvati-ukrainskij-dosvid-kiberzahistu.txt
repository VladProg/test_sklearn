Президент України Володимир Зеленський запропонував учасникам саміту G20, окрім представників російської федерації, користуватися українським досвідом кіберзахисту.

Відповідну пропозицію він озвучив під час виступу на панелі "Цифрова трансформація" у межах саміту, передає Укрінформ.
Президент України закликав учасників заходу розглядати панель про цифрову трансформацію з погляду безпеки. "Зараз добре видно, що таке сучасна війна. Сьогодні не уявити життя без комп’ютерних мереж, швидкісного зв’язку, інтернету і тим більше без електрики. Але ваші вороги можуть спробувати позбавити вас саме цього. Моя вам добра порада: візьміть український досвід захисту, щоб гарантувати безпеку вашим народам", – зазначив Зеленський.

Відео: Офіс президента України
Він розповів, що українці створили ІТ-армію, яка перемагає в кіберпросторі. За його словами, за вісім місяців повномасштабної російсько-української війни відбито понад 1300 кібератак. "У перший тиждень вторгнення росія знищила ключовий дата-центр нашої країни, і рішення у відповідь – це "хмари", в які ми перенесли частину інформаційних систем", – додав Зеленський.
Окрім того, глава держави зауважив, що українці побудували захист державних реєстрів, зберегли цифрову стійкість банків, налагодили швидку організацію соціальних виплат постраждалим від бойових дій.
"Мільйони українців щоденно користуються нашим державним сервісом "Дія". Це більш як 100 державних послуг без контакту з чиновниками. Цифровий паспорт, відкриття рахунків, сплата штрафів і податків, отримання державної допомоги, збір коштів на підтримку армії… Все це – українська "Дія", – поінформував Президент України.
Він запевнив, що Україна буде рада допомогти побудувати таку систему і такий цифровий захист державам G20 або їхнім союзникам.
"Кіберзахист – це співпраця. Стійкість інституцій – це співпраця. Надійний зв’язок, зокрема супутниковий, – це також співпраця.
Що нам усім треба – це відкинути суперечки й розвивати колективні зусилля заради глобального миру. G19 у цьому може бути дуже успішним! Україна готова допомагати. Наш безпековий досвід – це ваш безпековий досвід", – підкреслив глава Української держави.
Підсумовуючи, він зазначив, що нині все треба розглядати з погляду безпеки.
Фото: ОП