Сполучені Штати не мають жодних підтверджень, які вказували б на те, що бюджетна або оборонна підтримка України могла якимось чином постраждати від корупційних дій в Україні.


Про це заявив у середу під час брифінгу в Вашингтоні координатор Ради з питань нацбезпеки Білого дому Джон Кірбі, передає власний кореспондент Укрінформу.
«Бюджетна допомога (Україні – ред.) спрямовується через Світовий банк. І ми впевнені в цьому процесі», - підкреслив Кірбі.
Таким чином він відповів на запитання журналістів, чи впевнені в адміністрації США у тому, що корупція в Україні не торкнулася іноземної бюджетної підтримки – на тлі останніх корупційних викриттів.
«Ми, очевидно, поділяємо стурбованість президента Зеленського щодо цих звинувачень у корупції, і вочевидь, він сприймає це серйозно. Це важливо. Ми, звісно, надамо йому можливість пройти через це», - зазначив представник Білого дому.
Водночас Кірбі наголосив: «Ми не бачили жодних ознак того, що наша бюджетна допомога постраждала від будь-якого прояву корупції в Україні, і я б зайшов ще далі, щоби сказати те саме про допомогу у сфері безпеки – зброї та систем».


Він підкреслив, що США працюють у тісній взаємодії з українською стороною щодо заходів відповідальності в цій сфері. Кірбі також зазначив, що в Вашингтон і «не бачать жодних ознак того, що будь-що з надісланого (з боку США – ред.), могло потрапити в чужі руки або бути використано неналежним чином».
Як повідомляв Укрінформ, у вівторок у Держдепартаменті США назвали «швидкими й рішучими кроками» гучні відставки в Україні, які відбулися напередодні на тлі останніх корупційних скандалів та журналістських розслідувань незалежних медіа.