Компанія Meta відновить облікові записи колишнього президента США Дональд Трампа у Facebook та Instagram найближчими тижнями після того, як два роки тому заблокувала їх на тлі штурму Капітолія.

Про це заявив президент компанії з міжнародних справ Нік Клегг, передає Укрінформ із посиланням на Axios.

«Ми завжди вважали, що американці повинні мати можливість чути голоси людей, які претендують на лідерство в країні, і не хочемо таким чином стояти у них на шляху», - зазначив він.
За його словами, на Трампа будуть поширюватися усі нові правила, зокрема щодо регулювання облікових записів відомих осіб у період заворушень. Залежно від серйозності порушень, за це можна отримати обмеження акаунта на період від місяця до двох років.
«Ми не хочемо, якщо він почне користуватися нашими послугами, щоб знову зробив те саме, що і 6 січня - використав наші сервіси для дискредитації виборів у 2024 році так, як намагався у 2020», - зазначив Клегг.
При цьому компанія може задіювати додаткові технічні інструменти для «ризикових» постів, як, наприклад, з натяками на QAnon та обмежувати охоплення, не блокуючи їх, не відображати кнопку «поділитися», не дозволяти рекламу.
За словами Клегга, Meta не контактувала з представниками Трампа і не знає, чи планує він повернутися на платформу, коли отримає таку можливість.
Meta разом із Twitter та іншими компаніями заблокувала акаунти Трампа невдовзі після подій 6 січня 2021 року на підставі того, що він порушив правила і може через платформу підбурювати своїх прихильників на якісь дії.
У Facebook та Instagram Трамп має 34 млн та 23 млн підписників відповідно.
У попередніх кампаніях Трамп активно використовував інструменти соцмереж для реклами та збору коштів.
Twitter вже відновив обліковий запис Трампа, але він ще не робив публікації.