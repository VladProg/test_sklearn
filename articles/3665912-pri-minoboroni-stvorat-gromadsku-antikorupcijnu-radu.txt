При Міністерстві оборони України буде створена громадська антикорупційна рада.

Як повідомляє кореспондент Укрінформу, про це сказав міністр оборони України Олексій Резніков під час пресконференції.


"Ми утворимо робочу групу із числа активістів-антикорупціонерів по створенню громадської антикорупційної ради при Міністерстві оборони", - заявив він.


Резніков зазначив, що така рада дозволить міністерству отримувати експертизу від громадськості. Міністр наголосив, що під час воєнного стану дуже важливо закривати доступ до певної інформації і при цьому надавати можливість суспільству контролювати публічні фінанси.


Він зауважив, що провів зустрічі з парламентськими комітетами, під час яких йшлося про оновлення законодавства. Зокрема, депутати планують унормувати закупівлі у секторі безпеки та оборони таким чином, щоб була захищена важлива інформація, але щоб ці закупівлі стали більш публічними.


Як повідомляв Укрінформ, видання «Дзеркало тижня» опублікувало матеріал, згідно з яким нібито ціни на закупівлю харчів і надання послуг з харчування для військових у контракті МО перевищують роздрібні у два-три рази.


Невдовзі заступник міністра оборони В’ячеслав Шаповалов, який відповідав за тилове забезпечення Збройних сил України, написав заяву про звільнення. 24 січня Кабмін звільнив Шаповалова з посади заступника міністра оборони.


У ДБР проводять розслідування за фактом оборудок посадовців міністерства і приватних підприємств під час закупівель для військовослужбовців.


1 лютого ДБР повідомило про підозру Шаповалову за незаконні дії, внаслідок яких окремі підрозділи Збройних сил не були укомплектовані засобами індивідуального захисту на суму понад 1 млрд грн. Йому інкримінують лобіювання укладення договорів про постачання продуктів для військових за завищеними цінами, а також закупівель бронежилетів, касок, одягу та інших речей для потреб ЗСУ неналежної якості.
2 лютого Печерський райсуд столиці обрав ексзаступнику міністра оборони В’ячеславу Шаповалову запобіжний захід у вигляді тримання під вартою з альтернативою внесення застави у 402 млн 600 тис. грн.