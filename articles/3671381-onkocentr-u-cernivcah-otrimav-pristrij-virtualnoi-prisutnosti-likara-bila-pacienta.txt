Обласне комунальне некомерційне підприємство “Буковинський клінічний онкологічний центр” отримав пристрій віртуальної присутності лікаря біля пацієнта. Тепер пацієнти можуть отримувати консультації онкологів з Європи та США й не їхати для цього за кордон.

Про це у коментарі Суспільному повідомив генеральний директор центру Ігор Малишевський.

“Онкоцентр у Чернівцях отримав пристрій віртуальної присутності лікаря біля пацієнта — робот "TelaDoc". Завдяки цьому пристрою онкологи з Європи і США можуть консультувати пацієнтів, щоб встановити діагноз чи скорегувати лікування”, - зазначив гендиректор центру.
За словами Малишевського, онкоцентр увійшов у мережу медичних онлайн-консультацій TelaDoc Health. Робот також дає змогу вмикатись онлайн під час складних оперативних втручань. Крім цього, через пристрій можна допомагати при діагностиці та виборі тактики лікування складних випадків. Зокрема, консультації щодо дообстеження, виду операцій, виду лікування, хіміотерапії, променевої терапії та хірургії.
Обладнання надали як гуманітарну допомогу.
Як повідомляв Укрінформ, щороку 4 лютого відзначається Всесвітній день боротьби з раком, який був проголошений у 2005 році Міжнародним союзом по боротьбі з онкологічними захворюваннями.

Фото: Facebook/ОКНП «Буковинський клінічний онкологічний центр»