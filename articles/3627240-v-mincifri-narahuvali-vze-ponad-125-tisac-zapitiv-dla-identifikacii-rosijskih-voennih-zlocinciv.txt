З 24 лютого було здійснено понад 125 тисяч пошукових запитів для ідентифікації російських воєнних злочинців.

Як передає Укрінформ, про це віцепрем'єр-міністр, міністр цифрової трансформації Михайло Федоров повідомив у Телеграмі.
«Україна продовжить користуватися системою розпізнавання облич Clearview AI. Домовився про це з CEO компанії Хоаном Тон-Тхатом. Обговорили, як ще можемо використовувати штучний інтелект для держави та бізнесу», - заявив Федоров.
За його словами, Україна в постійному пошуку найновіших та нестандартних рішень, а штучний інтелект - саме така технологія. Завдяки їй на мапі з’являються об’єкти та цілі під час розвідувального польоту дрона, також дрони програмуються для автономного пілотування.
«Щодо Clearview AI: від початку повномасштабного вторгнення інструментом користуються понад 900 людей з 7 державних органів. Було здійснено понад 125 тисяч пошукових запитів для ідентифікації російських військових злочинців. А ще програма допомагає посилювати безпеку блокпостів та пропускних пунктів», - заявив Федоров.
Він висловив упевненість, що це ще не всі можливості штучного інтелекту.
За словами Федорова, команда Мінцифри вивчає досвід його застосування в судах, в системі охорони здоров’я, на митниці.
Як повідомляв Укрінформ, в Україні з початку повномасштабної війни зареєстровано понад 69,2 тис. злочинів росіян.