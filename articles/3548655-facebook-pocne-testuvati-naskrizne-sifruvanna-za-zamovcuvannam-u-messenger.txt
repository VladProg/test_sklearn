Facebook оголосив, що почне тестувати наскрізне шифрування як параметр за замовчуванням для деяких користувачів програми Messenger на Android та iOS.

Як пише The Guardian, до такого кроку компанія вдалася після того, як стикнулась із негативною реакцією користувачів на передачу повідомлень до відділу поліції Небраски, передає Укрінформ.
Це допомогло висунути звинувачення проти підлітка та її матері за нібито проведення незаконного аборту. Детектив поліції Норфолка в червні попросив у Facebook «контактну інформацію профілю, повідомлення на стіні та список друзів з ідентифікаторами Facebook» матері підлітка. Правоохоронці також надіслали вимогу на отримання всіх її фотографій та особистих повідомлень.
Обсяг даних користувачів, які у підсумку передав Facebook, невідомий, однак приватні повідомлення між жінками, які обговорювали, як отримати таблетки для аборту, були передані поліції.
Аби уникнути неочікуваних проблем, користувачі месенджера Facebook повинні погодитися на наскрізне шифрування своїх повідомлень (E2E) — механізм, який теоретично дозволяє отримати доступ до вмісту повідомлення лише відправнику та одержувачу.
Речник Facebook Алекс Дзедзан заявив у четвер, що шифрування E2E є складною для реалізації функцією, і що тест наразі обмежений кількома сотнями користувачів, щоб компанія могла переконатися, що система працює належним чином.
Водночас він сказав, що цей крок «не є відповіддю на будь-які запити правоохоронних органів».
Meta, материнська компанія Facebook, заявила, що планує здійснювати тестування протягом кількох місяців. Раніше компанія оголосила про плани зробити шифрування E2E стандартним у 2022 році, однак згодом перенесла дату на 2023 рік.