На Кіровоградщині депутат Петрівської райради, президент футбольного клубу "Інгулець" та підприємець Олександр Поворознюк просить генпрокурора України, поліцію та СБУ перевірити факти, за якими його внесли до бази «Миротворця».

Про це повідомляє Суспільне з посиланням на Олександра Поворознюка, передає Укрінформ.
«Я звертаюсь до генпрокурора України, міністра внутрішніх справ та СБУ, щоб перевірити факти, на основі яких я був внесений в цей сайт, і дати відповідь народу», – сказав Поворознюк.
Зазначається, що Поворознюк вважає, нібито в базу «Миротворця» відомості вносять за гроші.
Відомо, що 19 грудня на сайт «Миротворець» потрапив Олександр Поворознюк як начебто «мародер і злодій», чиї «усвідомлені вчинки направлені на пограбування України».
Також, на сайті вказують про три судимості депутата.
"Миротворець" – центр дослідження ознак злочинів проти національної безпеки України, миру, безпеки людства та міжнародного права. Український сайт та громадська організація, яка публікує дані про людей, котрих автори сайту вважають ворогами України.