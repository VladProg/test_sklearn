У Міністерстві фінансів вважають, що виключення росії з FATF та внесення її до чорного списку значно підвищить вартість ведення бізнесу з рф і фактично позбавить путіна можливості фінансувати війну.

Як передає Укрінформ, про це в колонці для Financial Times розповів міністр фінансів України Сергій Марченко, повідомляє пресслужба Мінфіну.
"Ми закликаємо FATF виключити росію з організації та внести її до чорного списку. Це, мабуть, найефективніший інструмент для обмеження доступу терористів до світової економіки, оскільки він змушує всі держави застосовувати посилену належну перевірку до будь-яких транзакцій, пов'язаних з фінансовою системою юрисдикції, внесеної до чорного списку. Санкції запроваджуються окремими юрисдикціями і виконуються їхніми суб'єктами", - йдеться в повідомленні.
За словами міністра фінансів, внесення росії до чорного списку FATF створить універсальний контроль і умови до посилення належної обачності. Будь-яка транзакція з російським фінансовим сектором буде переглянута і ретельно перевірена. Це значно підвищить вартість ведення бізнесу з росією і фактично позбавить путіна можливості фінансувати незаконну агресивну війну.
У Мінфіні нагадують, що цього місяця члени FATF зберуться в Парижі, щоб розглянути подальші заходи проти росії у символічну дату, рівно через рік після російського вторгнення в Україну. Безліч розслідувань довели причетність росії до відмивання грошей, ситуація з чим лише погіршилась із запровадженням широкомасштабних санкцій після повномасштабного вторгнення.
росія несе відповідальність за злочинні кіберзагрози критичній інфраструктурі. Її війна проти України поглиблює глобальну енергетичну кризу і значно збільшує ціни на продукти харчування, завдаючи величезної шкоди всьому світу, а особливо країнам, що розвиваються. росія не просто підриває глобальну економічну систему. Вона тримає нас усіх в заручниках. Нам потрібно протидіяти", - наголосив Марченко.
За його словами, Європейський Союз, G7 та всі інші країни, віддані міжнародному порядку, заснованому на правилах, повинні вже зараз визнати ризики, які росія створює для стійкості світової фінансової системи. Також необхідно вжити заходів, щоб внести росію до списків "юрисдикцій з високим рівнем ризику" і створити відповідні ринкові рекомендації.
Як повідомляв Укрінформ, FATF у зв’язку з воєнними діями рф проти України припинила участь росії в усіх керівних органах організації та усунула її від будь-яких управлінських рішень. FATF є міжнародною організацією зі штаб-квартирою у Парижі, її мета - розвиток і впровадження на міжнародному рівні заходів і стандартів з боротьби щодо відмивання грошей. росія приєдналася до FATF у 2003 році.
Фото: Мінфін