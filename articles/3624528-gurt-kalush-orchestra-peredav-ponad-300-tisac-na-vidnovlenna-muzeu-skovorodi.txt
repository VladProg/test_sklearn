Гурт Kalush Orchestra передав понад 300 000 гривень на відновлення музею Григорія Сковороди, знищеного ракетним ударом росіян на Харківщині.

Як передає Укрінформ, про це інформують у МКІП.
“Амбасадори проєкту «Збережіть українську культуру» та переможці цьогорічного Євробачення Kalush Orchestra передали на відновлення музею Григорія Сковороди, що у Сковородинівці, 330 000 гривень у доларовому еквіваленті”, - йдеться в повідомленні.
Зазначається, що під час свого туру Сполученими Штатами Америки і Канадою музиканти продали власний контрабас, а отримані кошти перерахували на проєкт «Збережіть українську культуру».

«Під час наших концертів за кордоном ми намагаємося збирати кошти для України. Ось на одному з наших концертів у Вашингтоні у нас з‘явилась ідея влаштувати додатково благодійний аукціон. Вдалося продати новенький контрабас, на такому зазвичай грає наш Сашко Кондратюк, і отримати чималу суму. Ми вирішили передати її до фонду Міністерства культури та інформаційної політики. Окрім того, це не перший такий благодійний аукціон. Ми плануємо й надалі проводити подібні аукціони, щоб зібрати якомога більше грошей для допомоги українцям», – зазначив Олег Псюк, лідер гурту Kalush Orchestra, якого цитують у МКІП.
У міністерстві нагадують, що наприкінці серпня МКІП спільно з телекомоператором Vodafone Україна презентували проєкт “Збережіть українську культуру”, спрямований на залучення благодійних коштів для відбудови пам'яток культурної спадщини в Україні.

Одним із таких об’єктів, які знищили росіяни і який тепер потребує відновлення, є Національний літературно-меморіальний музей Г. С. Сковороди.
7 травня 2022 року цей музей був знищений внаслідок цілеспрямованого і прицільного ракетного обстрілу. Того дня російський снаряд влетів під дах будівлі – спалахнула пожежа, і вогонь охопив усе приміщення.
В експозиції музею зберігалися видання творів Сковороди, література про нього, книги античних, середньовічних та новочасних філософів і поетів, які вивчав Сковорода, етнографічні предмети, картини й графічні роботи, пов'язані зі Сковородою. В експозиції також були деякі особисті речі Сковороди.
Історичне значення має й прилеглий старовинний парк, планування якого з часів Сковороди практично не змінилося. У парку до початку обстрілів збереглася криниця, місце першого поховання філософа, його могила, пам'ятник, упорядкована скульптурна «філософська алея».
У МКІП запевняють, що найцінніші експонати колекції вдалося врятувати, їх перемістили заздалегідь в безпечне місце, але меморіальний будинок зазнав непоправних втрат.
Фото: МКІП