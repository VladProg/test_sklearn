З нагоди 300-річчя від дня народження Григорія Сковороди в штаб-квартирі ЮНЕСКО в Парижі відкрили тематичну виставку.

Про це повідомила перша заступниця міністра закордонних справ України Еміне Джапарова у Фейсбуці, передає Укрінформ.
“Український Сократ, філософ XXI століття загальноєвропейського масштабу, один з Вчителів людства. Письменник, поет, філософ, перекладач, музикант, поліглот, мандрівник, поціновувач вина, який курив люльку. Усе це про Сковороду”, - зазначила вона.
“Зараз коли чую це ім’я, в пам’яті спливають фото від 6 травня 2022 року. Біла скульптура чоловіка з книжкою в руці посеред понівеченого приміщення. Дивуюся, що російський снаряд, який вщент знищив музей українського філософа у Сковородинівці Харківської області, не зачепив його скульптури. Дуже символічно”, - додала Джапарова.

Перша заступниця міністра також висловила сподівання, що секретаріат ЮНЕСКО не залишить звернення української сторони про допомогу у відновленні знищеного музею без розгляду, та незабаром музей знов відкриється для відвідувачів.
На переконання Джапарової, тематична виставка, організована українською національною комісією в ЮНЕСКО за сприяння друзів та партнерів України з числа країн-членів Організації, дозволить іноземцям з усіх куточків світу дізнатись про творчий та життєвий шлях Григорія Сковороди та вшанувати його пам'ять.
Повідомлялося, що 3 грудня 2022 року, в день народження Григорія Сковороди, МКІП, Державне агентство з питань мистецтв та мистецької освіти разом із комунікаційною агенцією Postmen та Національним центром "Український Дім" відкривають національний мистецький проєкт "Світ Сковороди".