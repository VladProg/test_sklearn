Міністерство культури та інформаційної політики (МКІП) і органи місцевої влади Київщини вирішують питання щодо збереження графіті вуличного художника Бенксі.

Про це повідомив міністр культури та інформаційної політики Олександр Ткаченко в інтерв'ю Укрінформу.
"Ми комунікуємо з місцевими представниками влади для того, щоб зберегти його (Бенксі - ред.) роботи. Малюнки потрібно або консервувати, або перевезти те, що можна, задля збереження в одному з музеїв. Насправді різне ставлення до того, де їх зберігати і як: у громадах чи поза ними. Однак певні домовленості (з місцевою владою - ред.) вже є, ми чекаємо на їхнє втілення", - сказав він.
Також міністр зазначив, що комунікація МКІП та самого художника ніяк не відбувається.
Британський вуличний художник Бенксі підтвердив авторство семи графіті в Україні, що виконані в Києві, Бородянці та в Ірпені.
Як повідомлялося, всесвітньо відомий британський вуличний художник Бенксі виставив на продаж через сайт благодійного фонду Legasy Of War 50 своїх малюнків-трафаретів, а отримані кошти планує передати на допомогу для України.