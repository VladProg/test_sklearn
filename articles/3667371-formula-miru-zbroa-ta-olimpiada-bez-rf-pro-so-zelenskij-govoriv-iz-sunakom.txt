Президент Володимир Зеленський обговорив із прем’єр-міністром Сполученого Королівства Ріші Сунаком питання оборонної підтримки та відбудови України, Формули миру, а також недопущення російських і білоруських спортсменів до участі в Олімпійських іграх.

Зустріч лідерів відбулась у Лондоні, повідомляє Укрінформ із посиланням на пресслужбу глави держави.
"Під час зустрічі Володимир Зеленський і Ріші Сунак обговорили оборонну співпрацю та весь комплекс питань двостороннього порядку денного: реалізацію Формули миру, євроатлантичну інтеграцію України, майбутню підтримку з боку Великої Британії, можливість залучення британської сторони до повоєнної відбудови нашої країни, а також низку інших перспективних проєктів", - ідеться в повідомленні.

Зазначається, що окремо обговорювалося питання недопущення російських і білоруських спортсменів до участі в Олімпійських іграх 2024 року у Парижі.
Президент поінформував Прем’єр-міністра Великої Британії про ситуацію на фронті та ключові потреби ЗСУ в озброєнні та військовій техніці. Він наголосив на важливості отримання Україною необхідної зброї від союзників для того, щоб зупинити російський наступ і визволити всі тимчасово окуповані українські території.
Водночас глава держави висловив подяку британському народу та особисто Ріші Сунаку за всебічну підтримку України в протидії російській агресії.
Зеленський підкреслив, що Сполучене Королівство є надійним партнером і другом, який став одним зі світових лідерів у допомозі Україні.
«Дякую за зусилля щодо зміцнення обороноздатності України, за надану гуманітарну та фінансову допомогу після початку повномасштабної агресії, за підтримку українців, які вимушено покинули свої домівки через російську війну», – сказав він.
Як повідомлялося, Президент Володимир Зеленський у середу перебуває візитом у Великій Британії.
Це його перший візит до Великої Британії та другий закордонний після повномасштабного вторгнення росії в Україну в лютому минулого року. У грудні 2022 року глава Української держави відвідав США.
Фото: ОП