Більшість українців довіряють ветеранам та військовослужбовцям Збройних сил України.

Як передає Укрінформ, про це свідчать результати опитування, проведеного Соціологічною групою "Рейтинг".
Згідно з результатами опитування, військовим ЗСУ загалом довіряє 95% людей, а ветеранам – 93% громадян.
Серед головних проблем, з якими ветерани стикаються найчастіше, відносна більшість опитуваних визначили психологічні розлади (40%). Від 23% до 29% головними проблемами вважають труднощі з оформленням пільг, пошуком роботи, отриманням медичної допомоги, нерозуміння суспільства. Про конфлікти з близькими та родиною або алкогольну, чи наркотичну залежність як проблеми ветеранів зазначили 14% опитаних.
Також опитування показало, що 40% респондентів вважають рівень зарплати військових, які беруть участь у бойових діях оптимальним, а 34% вважають їх низькими.
Дослідження показало, що 97% тих, хто має свій власний бізнес, або ж хотів його мати, готові взяти на роботу ветерана російсько-української війни, 93% усіх опитаних зазначили, що готові працювати в одному колективі з таким ветераном.
Опитування проведено з ініціативи «Українського ветеранського фонду» Міністерства у справах ветеранів України.
Дослідження проводилося 14-16 січня 2022 року. Метод опитування: CATI (Computer Assisted Telephone Interviews – телефонні інтерв’ю з використанням комп’ютера). Вибіркова сукупність: 1000 респондентів. Опитували населення України віком від 18 років в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв’язок.