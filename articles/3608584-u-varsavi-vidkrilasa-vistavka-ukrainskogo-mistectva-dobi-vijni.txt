У Центрі сучасного мистецтва “Уяздовський замок” у столиці Польщі триває виставка “Україна. Під іншим небом”.

На ній представлено понад двісті робіт 32 українських митців, які представили свої роботи, створені вже після початку російського вторгнення в Україну, повідомляє кореспондент Укрінформу.
Як підкреслили організатори виставки, представлені витвори зображують звірство російських загарбників і намагаються достукатися до сумління громадськості усього світу. На сьогодні це наймасштабніша виставка сучасного українського мистецтва, що відображає реакцію митців на війну та варварський напад росії.






У Варшаві відкрилася виставка «Україна. Під іншим небом» / Фото: Юрій Банахевич, Укрінформ























































“У Польщі українці дійсно живуть під іншим небом. Сподіваємося, що незабаром небо, в якому не летять ракети, буде і над Україною. Сьогодні український народ об'єднаний, як ніколи, і кожен бореться за свободу України, в тому числі на мистецькому фронті. Наша культура стає ще сильнішою. Ми непереможні!”,- заявив на відкритті виставки посол України в Польщі Василь Зварич.
Він подякував польському народові за підтримку і солідарність.
Своєю чергою заступниця міністра культури і національної спадщини Польщі Ванда Звіногродська зачитала лист від імені віцепрем'єра, міністра культури Пьотра Глінського. Урядовець зауважив, що мета виставки - “поділитися травматичним досвідом, який має стати пересторогою для усіх“.
“Бажаю громадськості, щоб ця виставка стала не лише джерелом естетичних вражень, а й роздумів”,- підкреслив у листі Глінський.
У коментарі Укрінформу співкураторка виставки Вікторія Бурлака зазначила: Україна має доносити правду про цю війну, свої відчуття і переживання, адже світ потроху звикає, що війна триває.

“Але ми маємо показати, що це не банальність, що це наш щоденний подвиг, щоденна звитяга. Крім того, що ми непереможні, ми також травмовані і страждаємо, відтак про війну, поки вона триває, треба говорити щодня”,- наголосила Бурлака.
Вона зазначила, що на виставці представлено найкращі імена сучасного українського мистецтва. Тут експонуються усі жанри – відео, інсталяції, фотографії, живопис, кераміка.
За словами Бурлаки, виставка триватиме до 12 березня наступного року, після чого її покажуть в інших містах Європи.
Фотограф Тарас Бичко в коментарі агентству сказав, що в умовах, коли світ втомлюється від війни, така масштабна виставка різноманітних мистецьких мов дуже важлива.
“Цим можна достукатися до глядача, він пам’ятатиме, він розумітиме, оскільки мистецтво говорить не звичайною мовою, а мовою відчуттів. Ця мова відчуттів створює культурний фронт, надзвичайно сильний і потужний. Це все - про українців, які не занепали духом, а знаходять сили існувати і розвиватися”,- наголосив Бичко.
Виставку організовано за сприяння Польського Інституту в Києві, міністерства культури і національної спадщини РП, канцелярії прем'єр-міністра та МЗС Польщі.