Національне управління з аеронавтики і дослідження космічного простору (NASA) скасувало запланований на 29 серпня запуск ракети-носія SLS із космічним модулем у межах місії на Місяць «Artemis 1».

Про це повідомляє портал Space.com, передає Укрінформ.
Як зазначається, причиною такого рішення стала проблема з одним із чотирьох двигунів ракети.
Після численних невдалих спроб усунути несправності команда запуску вичерпала час і не змогла завершити підготовку, необхідну для запуску Artemis 1 до закриття двогодинного "вікна" запуску.
Інженери продовжуватимуть збирати дані випробувань ракети-носія, щоб визначити причину проблеми з ракетним двигуном.
Нова дата запуску ракети-носія поки що невідома, але найближче вікно для запуску буде відкрите 4 вересня.
Як повідомлялося, запуск ракети-носія SLS є частиною місії «Artemis 1» – багатомільярдної програми NASA, метою якої є повернення людей на Місяць, аби попрактикуватися для проведення місій на Марс.