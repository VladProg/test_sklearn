Відповіддю НАТО на злочинну агресивну війну, яку росія розв’язала проти України рік тому, стала безпрецедентна солідарність країн-союзниць з Україною та нарощування зусиль із подальшого зміцнення власної системи стримування й оборони НАТО.

Про це в середу в Брюсселі під час промови перед початком другого дня зустрічі міністрів оборони країн Альянсу заявив генеральний секретар НАТО Єнс Столтенберг, повідомляє кореспондент Укрінформу.
«Агресивна війна президента Путіна в Україні є найбільшою кризою безпеки в Європі з часів Другої світової війни. Союзники по НАТО продовжують бути солідарними з Україною, якій ми надаємо безпрецедентну допомогу. Водночас ми зміцнюємо наше стримування й оборону», – наголосив керівник НАТО.
Він нагадав, що після початку російського вторгнення в Україну та у відповідь на зростання агресивності у поведінці кремля стосовно Заходу НАТО розгорнуло контингент у 40 тис. військовослужбовців під командуванням НАТО у східній частині Альянсу із суттєвим повітряним та військово-морським компонентом. Водночас Альянс збільшив кількість бойових груп передової присутності в країнах-союзницях на сході з чотирьох до восьми.
За словами Столтенберга, сьогодні урядовці країн НАТО ухвалять оновлені директиви з оборонного планування, які стануть ключовим рушієм для змін та розвитку Альянсу на наступні кілька років. Головною метою цієї трансформації буде забезпечення надійної системи стримування та оборони для всіх країн-союзниць.
«Ми також розглянемо шляхи, як розвинути наші оборонно-промислові спроможності, щоб збільшити виробництво озброєння та боєприпасів. Ми також здійснимо кроки для захисту нашої критичної інфраструктури, включаючи підводні кабелі та трубопроводи. Все це вимагає ресурсів. Тож ми також оцінимо, як продовжити та наростити оборонні витрати в усьому Альянсі», – додав генеральний секретар НАТО.
Як повідомлялося, 15 лютого у Брюсселі триває дводенна зустріч міністрів оборони країн НАТО, одним із головних питань якої є розгляд ситуації з безпеки навколо України. Вчора у штаб-квартирі Альянсу відбулася зустріч Контактної групи з оборони України під егідою США у форматі «Рамштайн». У зустрічі міністрів та у роботі Контактної групи взяв участь міністр оборони України Олексій Резніков.