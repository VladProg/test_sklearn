Британська акторка Кіра Найтлі озвучила аудіоверсію щоденника 12-річної харків'янки Єви Скалієцької "You Don't Know What War Is" ("Ти не знаєш, що таке війна").

Як передає Укрінформ, про це повідомляє ВВС з посиланням на видавництво Bloomsbury, яке виграло права на публікацію щоденника Єви.
Зазначається, що 12-річна дівчинка описала життя у Харкові під час бомбардувань та обстрілів у перші дні війни. Вона з бабцею провела цей час у підвалі. Єва записала усе, що відбувалось з нею у ті дні, що відображає погляд на війну очима дитини.

"Це неймовірно важлива історія, яка є водночас сильною та глибоко зворушливою. Я вважаю за честь бути частиною цієї публікації, розповідаючи надзвичайну історію Єви про натхнення та хоробрість", - сказала Найтлі.

За її словами, щоденник харків'янки справив на неї величезний вплив.
Аудіоменеджер Том Скіпп наголосив, що йому сподобалася, як Кіра Найтлі передала вдумливий і проникливий голос авторки.
"Для Єви дуже важливо, що Кіра вирішила працювати над цією важливою книгою, і Кіра зробила щось справді особливе зі своїм підходом до неї. Вона віддає належне невинному, молодому, але мудрому не по роках тону Єви, а ідеальний образ Кіри є чутливим, інтимним і, зрештою, надзвичайно переконливим", - додав він.
Щоденник вийшов у жовтні з обкладинкою, натхненною українським народним мистецтвом від української ілюстраторки Анастасії Стефурак, особистими фотографіями Єви та картами Харкова, України та Європи від харків'янки-переселенки Ольги Штонди.
Фото: Cumhuriyet Haber Verir