Міністр закордонних справ Нідерландів Вопке Гукстра наголосив, що правосуддя має завжди переважати над силою.

Про це він сказав на засіданні Радбезу ООН з нагоди річниці війни, повідомляє кореспондент Укрінформу.
“Правосуддя має завжди переважати над силою. Сьогодні виповнився рівно рік з моменту повномасштабного вторгнення росії в Україну. Народ України продемонстрував виняткову відвагу та стійкість у безперервній боротьбі за свободу та незалежність”, - сказав Гукстра.
Він наголосив, що вбивства чоловіків, жінок та дітей, атаки на інфраструктуру, будинки, школи та лікарні, насилля, зґвалтування та викрадення дітей - такі дії неприйнятні.
“Вони порушують норми міжнародного права. Де б вони не відбувалися, потрібно надавати тільки одну чітку відповідь, це не прийнятно. Наше прагнення правосуддя, наша боротьба з порушенням міжнародного права не повинне і не може здійснюватися без жорсткої та колективної позиції проти агресора… Особливо непокоять повідомлення про сексуальне насильство, пов'язане з конфліктом, включаючи зґвалтування як один з методів ведення війни”, - наголосив міністр закордонних справ Нідерландів.
Гукстра також закликав росію дотримуватися постанови про тимчасові заходи Міжнародного суду від 16 березня 2022 року.
Як повідомляв Укрінформ, Міжнародний суд ООН зобов’язав рф негайно припинити вторгнення в Україну і що росія має припинити стріляти і відвести війська. Суд наказав росії виконати такі тимчасові заходи: негайно зупинити військові операції, початі 24.02.2022 на території України. Суд визнав свою юрисдикцію у справі щодо тлумачення Конвенції про запобігання злочину геноциду та покарання за нього. росії відмовлено у закритті справи, справа буде розглянута по суті.
З 24 лютого 2022 в Україні триває війна, яку розпочала росія.