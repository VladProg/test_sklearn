Кількість українців, які виїхали до країн Європи після початку повномасштабного вторгнення росії, сягає 7 915 287 осіб.

Такі дані наводить Управління Верховного комісара ООН у справах біженців (УВКБ), передає Укрінформ.
Повідомляється, що загалом від 24 лютого з України до європейських країн виїхали понад 17 мільйонів осіб, повернулося в Україну наразі понад 9,1 мільйона людей.
УВКБ зазначає, що більшість українців перетнула польський кордон – 8,6 млн, з них офіційно зареєструвалися в країні 1,5 млн осіб, вже повернулися в Україну 6,5 млн осіб.
До Молдови поїхало 739 тисяч українців, з них повернулися на Батьківщину 371 тисяча громадян. До Словаччини виїхало понад 1 мільйон українців, з них 807,2 тис. вже повернулися, до Румунії – 1,7 млн (1,4 млн повернулися), до Угорщини – 2 мільйони (точна кількість тих, хто повернувся, невідома).
Як повідомлялося, речник МВС ФРН Максімілліан Калль поінформував, що Німеччина прийняла понад 1 мільйон українців, які втекли від розв'язаної росією війни.