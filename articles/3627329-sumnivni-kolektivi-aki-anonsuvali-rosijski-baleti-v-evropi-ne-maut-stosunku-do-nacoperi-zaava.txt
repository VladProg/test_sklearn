Сумнівні колективи, які анонсували виступи в Європі з балетами на музику Петра Чайковського “Лускунчик” та “Лебедине озеро", не мають жодного стосунку до Національної опери України.

Про це йдеться у заяві театру у Фейсбуці, передає Укрінформ.
У Нацопері зазначили, що з наближенням новорічно-різдвяних свят почастішали випадки анонсування виступів балетних труп в країнах Європи з традиційними показами вистав П. Чайковського “Лускунчик” та “Лебедине озеро".
«Деякі з труп свідомо маскуються під бренд Національної опери України, використовуючи співзвучні назви на кшталт Das Nationalballett Kiew, Ballet de Kiev, Kiew Grand Ballett, Kyiv City Ballet тощо. Вважаємо за необхідне категорично заявити: ці сумнівні колективи не мають жодного відношення до Національної опери України імені Т. Г. Шевченка», - заявили у театрі.

У Національній опері наголосили, що позиція театру щодо вилучення з поточного репертуару творів російських композиторів є принциповою, і в театрі її дотримуються неухильно.