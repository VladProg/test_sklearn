Перед нинішніми викликами країни Європи повинні максимально підтримувати Україну, надаючи необхідну зброю та діючи швидко, а також не забувати про Молдову та Грузію, посилювати партнерство всередині Європи, зміцнювати глобальні позиції.


Про це під час дискусії в рамках Мюнхенської безпекової конференції сказала прем’єр-міністр Данії Метте Фредеріксен, повідомляє власкор Укрінформу.
"Звичайно, всі наші зусилля зосереджені навколо України зараз…Ми повинні робити більше, повинні діяти швидше, але в той самий час не забувати про Молдову, Грузію. Якщо запитати у мене, що ми маємо робити далі, то я відповім, що більше вкладатися в нашу оборону, і це номер 1, ми повинні вкладатися в Україну, роблячи максимум з того, що можемо, постачаючи зброю й роблячи це швидко. Також думаю, що ми в Європі повинні тісніше співпрацювати між собою, аби нарощувати виробництво, посилювати партнерство. Бо це важливо. Як і допомагати іншим, так і захищати себе", - сказала прем’єр-міністр.
За її словами, концентрація на Україні важлива, але при цьому варто також розбудовувати відносини між країнами Африки та Азії, посилюючи таким чином свої позиції.
«Звичайно, ми повинні бути спроможними допомагати Україні, ми маємо виграти цю війну. Їм самим її ніколи не виграти, ми повинні її виграти разом. Ми повинні посилити ЄС, побудувавши партнерські відносини з нашими сусідами, бути в той самий час більш активними у глобальному вимірі", - зазначила очільниця уряду Данії.
Як повідомляв Укрінформ, Данія передала Україні всі свої самохідні гаубиці типу CAESAR.