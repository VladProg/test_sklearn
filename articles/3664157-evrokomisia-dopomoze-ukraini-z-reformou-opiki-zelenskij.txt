Європейська комісія надасть Україні допомогу в реформуванні системи опіки над дітьми й створенні будинків сімейного типу.

Про це розповів Президент Володимир Зеленський під час спільного з Президентом Єврокомісії Урсулою фон дер Ляєн брифінгу в Києві, повідомляє кореспондент Укрінформу.
"Ми домовилися з пані Урсулою, що Єврокомісія допоможе нам почати реформу системи опіки, захисту дітей", - сказав він.
Зеленський пояснив, що замість інтернатів буде створена нова система дитячих будинків сімейного типу на системній основі з відкриттям, за його словами, спеціального офісу для розробки цієї реформи.
Глава держави підкреслив, що це буде не лише інституційна зміна, а важлива цивілізаційна зміна для України.
"Це зовсім інше ставлення до людини, інше, правильне ставлення до родини, до суспільства загалом", - зазначив Президент.
Він також поінформував, що перша леді Олена Зеленська разом зі своєю командою проведе зустріч з очільницею Єврокомісії, де обговорять деталі цієї реформи.
Як повідомлялося, 2 лютого в Києві проходить зустріч членів Колегії Європейської комісії на чолі з Президентом Урсулою фон дер Ляєн з урядом України. Темами для обговорення є підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.
Третього лютого відбудеться 24-й саміт ЄС-Україна.