Онлайн-енциклопедія Вікіпедія отримала перше за понад десять років велике оновлення інтерфейсу десктопної версії сайту.

Про це повідомляє некомерційна американська організація The Wikimedia Foundation, яка керує Вікіпедією, передає Укрінформ.
«Оновлений інтерфейс, який з’явився напередодні 22-го дня народження англомовної Вікіпедії, надає перевагу зручності використання та модернізує роботу Вікіпедії, щоб полегшити для всіх доступ, дослідження та обмін знаннями», - йдеться у пресрелізі.
Зазначається, що оновлення доступне для 94% із понад 300 активних мовних версій Вікіпедії для всіх користувачів комп’ютерів. Інші версії оновлять поступово.

Серед основних змін — покращений пошук, у якому тепер видно зображення зі статей та короткі описи, перероблений зміст для зручнішого переміщення між розділами під час читання (зміст тепер ліворуч і не зникає під час прокручування), оновлені інструменти для перемикання між мовами. Зареєстровані користувачі тепер постійно бачитимуть панель з найпопулярнішими функціями.
Водночас зазначається, що оновлений інтерфейс Вікіпедії не скасовує попередні функції.
Як повідомляв Укрінформ, останнім часом Вікіпедія стала найпоширенішим джерелом швидкого отримання інформації. На неї іноді посилаються навіть у наукових фахових виданнях. Але є і за що Вікіпедію критикувати: її правила дають великі можливості для маніпуляцій, зокрема, у російськомовному сегменті Вікіпедії, де професійних інтернет-маніпуляторів особливо багато.