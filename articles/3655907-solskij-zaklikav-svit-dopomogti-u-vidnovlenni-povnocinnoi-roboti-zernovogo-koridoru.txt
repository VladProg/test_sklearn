Міністр аграрної політики та продовольства України Микола Сольський під час виступу на відкритті Міжнародного зеленого тижня (International Green Week) закликав міжнародну спільноту сприяти відновленню повноцінної роботи "зернового коридору".

Як передає Укрінформ, про це повідомляє пресслужба відомства.
«Робота "зернового коридору" – це шанс запобігти продовольчій кризі, і Україна використовує всі можливості, які в неї є, щоб це зробити. Але для росії "зерновий коридор" став інструментом маніпуляцій та тиску на міжнародну спільноту. Саме через це вона почала блокувати роботу "зернового коридору": якщо у вересні-жовтні середньомісячний обсяг продукції, експортований через порти Великої Одеси, становив 4 млн тонн, а в середньому за добу через Босфор проходило 6 суден, то зараз це 2-3 кораблі в день», – розповів Сольський.
За його словами, наслідком такого штучного блокування експорту є посилення голоду в африканських та азійських країнах і підвищення цін для всіх споживачів. Міністр наголосив, що життя людей не може бути предметом для маніпуляцій та торгів.
Як повідомляв Укрінформ, за даними Міністерства інфраструктури України, станом на 18 січня 2023 року у Босфорі на інспекцію спільного координаційного центру очікує 121 судно, з яких 28 - з українською агропродукцією на борту, 93 - судна, які йдуть до портів під завантаження.
За даними Мінагрополітики, від початку 2023 року середня кількість інспекцій становить 2,5 судна за добу тоді, як у грудні 2022 року цей показник становив 3,5 судна за добу.