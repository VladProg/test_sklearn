За підтримки Aliph Foundation відбудеться вебінар, присвячений досвіду стабілізації та консервації будівель у Бейруті, пошкоджених під час вибуху в порту та бойових дій.

Про це повідомляє пресслужба Міністерства культури та інформаційної політики в Телеграмі, передає Укрінформ.
"У програмі вебінару — чотири презентації від архітекторів та інженерів-реставраторів. Вони зосередяться на практичних питаннях, з якими стикаються консерватори в Бейруті та колеги в Україні зараз", - йдеться в повідомленні.
Зазначається, що презентації відбуватимуться англійською мовою з перекладом українською. Заразом формат зустрічі передбачає питання та відповіді.
Повідомлялося, що ALIPH є головним глобальним фондом, що опікується захистом культурної спадщини в конфліктних та постконфліктних зонах. Альянс підтримує проєкти та надзвичайні заходи через відкриті конкурси, які впроваджуються місцевими організаціями та культурними установами, спрямованими на захист або відновлення бібліотек, музеїв чи архівів.