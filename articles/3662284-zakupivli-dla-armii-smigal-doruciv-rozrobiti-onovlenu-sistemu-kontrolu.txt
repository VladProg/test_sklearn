Прем’єр-міністр України Денис Шмигаль доручив розробити оновлену систему для збалансування дотримання секретності та публічного контролю за закупівлями для армії.

Як передає Укрінформ, про це Шмигаль написав у Телеграмі.
Він повідомив, що провів нараду з Міноборони, Мінекономіки, Держаудитслужбою, СБУ та ДБР щодо закупівель Міністерства оборони.
«Доручив розробити оновлену систему, яка збалансує дотримання секретності та публічний контроль за закупівлями для армії. Обов'язковим елементом такої системи має стати публікація цін на продукти й товари», - написав Шмигаль.
Для реалізації цього завдання Шмигаль також ініціював створення робочої групи під головуванням міністра економіки. Група розгляне питання можливості створення окремого розділу в Prozorro для військових потреб.
Як повідомлялося, видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні у два-три рази. Зокрема в матеріалі наводилися такі дані: “Міноборони законтрактувало яйця по 17 грн за штуку, тоді як роздрібна ціна в магазині Києва зараз близько 7 грн за штуку”.
У Міноборони наголосили, що відомості про зміст закупівель послуг харчування для військовослужбовців, які набули поширення у ЗМІ, мають ознаки навмисних маніпуляцій та вводять в оману. Водночас міністр оборони Олексій Резніков зазначив, що продукти для ЗСУ постачають вісім компаній і обіцяв надати депутатам всі контракти та детальні коментарі з питань забезпечення армії харчуванням.
23 січня повідомлялось, що задля забезпечення прозорості в закупівлях продовольства для Збройних сил України Верховна Рада ініціює закон про часткове відкриття інформації про закупівлі.