У ХХІ ст. світ об’єднався задля боротьби з рф, яка вчиняє злочин геноциду проти українців, що й нацистська Німеччина проти євреїв у Другій світовій війні.

На цьому наголошують у Міністерстві культури та інформаційної політики в Телеграмі, передає Укрінформ.
«У період Другої світової війни геноцид, влаштований нацистським режимом, призвів до знищення третини усіх євреїв у світі та представників низки інших національностей. Винищення цілої нації сьогодні здається неможливим у цивілізованому світі — абсолютним злом. Цього століття це зло має своє обличчя і російський паспорт. Проти нього ми боролись під час Другої світової війни, проти нього продовжуємо боротись і сьогодні», - йдеться в повідомленні.
Як нагадують у відомстві, Голокост — одна з найтрагічніших сторінок світової історії. Зазначається, що 27 січня у день звільнення в'язнів найбільшого нацистського концтабору Освенцим, у світі вшановують пам'ять жертв Голокосту.
Міністр культури та інформаційної політики України Олександр Ткаченко у Міжнародний день пам’яті жертв Голокосту заявив, якщо уроки історії залишаються не вивченими, люди приречені на їхнє повторення.
"27 січня, в річницю визволення в'язнів концтабору Освенцим, ми згадуємо жертв Голокосту. В Україні майже немає клаптика землі не политого єврейською кров’ю під час Другої Світової", - зазначив Ткаченко.
За його словами, національна пам'ять України несе в собі пам'ять про всі геноциди, про великі драми ХХ сторіччя: Голодомор 1932–1933 років, Голокост, депортацію кримських татар.
"А відтепер наша пам'ять включила й трагедії початку ХХІ століття: протистояння з росією, криваву неспровоковану війну росії проти нас", - зазначив міністр.
Він зауважив, що паралелі між історією та сьогоденням очевидні: "Знищення євреїв нацистами та геноцидальна війна росіян проти українців, проти всіх народів, які населяють Україну".
"Якщо уроки історії залишаються не вивченими, люди приречені на їхнє повторення. Вічна пам‘ять усім жертвам Голокосту. Ніколи знов", - наголосив Ткаченко.
Своєю чергою, керівник Офісу Президента Андрій Єрмак у своєму Телеграмі написав, що трагедія Голокосту мала стати пересторогою та запобігти новим злочинам, проте історія повторилася.
«Сьогодні світ вшановує памʼять жертв Голокосту. Ця трагедія мала стати пересторогою і не допустити нових злочинів у світі. Але сьогодні в самому центрі Європи відбувається геноцид українців... Нічого не забудемо. Ліквідуємо тих, хто прагне повторити найгірше зло в історії людства», – зазначив він.
Крім того, голова Верховної Ради Руслан Стефанчук наголосив, що Голокост є злочином проти людства, який мав і має нагадувати світу, до чого може призвести люта ненависть диктаторів та тиранів.
“Сьогодні ми вшановуємо пам’ять жертв Голокосту. Трагедії, яка не мала і не має права повторитись. Злочину проти людства, що мав і має нагадувати світу, до чого може призвести люта ненависть диктаторів та тиранів. Історії, яка на віки мала стати пересторогою для всіх держав світу”, - зазначив Стефанчук.
Він додав, що людство згадує мільйони невинно вбитих євреїв і одночасно стає свідком нових злочинів, “коли у центрі Європи ми бачимо новий прояв ненависті, нетерпимості та заперечення існування іншої нації - української нації”.
“Але правда і справедливість завжди перемагають тиранію та агресію! І ми свою правду та свободу виборемо, завдяки нашій історії, завдяки силі наших воїнів та вічності нашого народу”, - підкреслив голова ВРУ.
Як повідомлялося, цей День проголошений резолюцією Генеральної Асамблеї ООН від 1 листопада 2005 року, співавторами якої виступили 100 держав, в пам’ять про жертв нацистського терору під час Другої світової війни. Україна на державному рівні приєдналася до відзначення цієї міжнародної дати у 2012 році (Постанова ВРУ від 5 липня 2011), хоч і була однією з шести країн-ініціаторів прийняття цього документа.