В Україні 54% учителів потребують психологічної допомоги для себе.

Про це сказала керівник освітніх програм GoGlobal Любов Залюбовська під час презентації в Укрінформі результатів дослідження на тему: «Освітній фронт. Вплив війни на освітян».


«Ми запитували, чи спостерігають вони професійне вигорання у своїх колег. Більше 70% вчителів спостерігають професійне вигорання у своїх колег… Ті самі 54% вчителів говорять про те, що вони потребують психологічної допомоги для себе», - сказала Залюбовська.


Зокрема, 80% освітян зазначили, що навантаження після 24 лютого 2022 року збільшилося, і тільки 3% вважають, що воно зменшилося.


«Це говорить про те, що онлайн, офлайн, гібридне навчання, потреба пристосовуватись до нових умов, перехід з класів у сховище - все це не може призвести до полегшення роботи вчителя. Це все призвело до того, що роботи по підготовці до уроку, до самого проведення уроку у вчителів стало значно більше», - зауважила Залюбовська.


Крім того, 46% учителів зазначають, що психологічно-методична підтримка має стати фокусом для освітян в найближчому часі. Також 26% освітян потребують матеріальної підтримки, 17% - технічної підтримки, 8% методичної підтримки, 7% - менторської підтримки.
Також дослідження показало, що 46% учителів необхідні знання про те, як діяти в екстремальних ситуаціях, 37% потребують вмінь справлятися з власним стресом та стресом дітей.


Дослідження проводила компанія Gradus на замовлення освітньої фундації GoGlobal. Метод збору інформації: самозаповнення анкет у мобільному додатку. Цільова група дослідження: жінки та чоловіки від 22 років, які зараз працюють у школах на посаді вчителя, директора або заступника директора. Кількість результативних інтерв’ю: 241. Опитування проводилися в різних регіонах України.