МКІП презентувало VR-проєкт про наслідки окупації Бородянки на Київщині, спрямований на протидію інформаційній пропаганді на рівні візуал-контенту.

Про це повідомляє пресслужба Міністерства культури та інформаційної політики на сторінці у Фейсбуці, передає Укрінформ.
"Мета проєкту – протидіяти пропаганді на рівні відчуттів: якими б гаслами людина не виправдовувала для себе логічність військового конфлікту, після побаченого вона має зрозуміти і зробити все можливе, щоб не допустити повторення цієї трагедії", - йдеться в дописі.
Зазначається, що сюжет VR-кіно ґрунтується на історіях людей, які ніби проводять глядачів вулицями міста під розповідь про те, як вони жили у мирний час та що їм довелося пережити під час окупації. Тож до перегляду представлено руйнування на деокупованих територіях, а також роботи вуличного художника з Великобританії Бенксі.

МКІП зауважує, що імерсивне документальне VR-кіно "Бородянка: нереальна реальність" знімається за підтримки Українського культурного фонду. Найперше проєкт покажуть на фестивалях кіно, міжнародних конференціях та подіях у підтримку України. Опісля - він буде у вільному доступі для перегляду у VR-шоломах та на Youtube.
Як повідомляв Укрінформ, британський художник Бенксі опублікував своє нове графіті, намальоване в українській Бородянці.
Фото: Інстаграм Вanksy