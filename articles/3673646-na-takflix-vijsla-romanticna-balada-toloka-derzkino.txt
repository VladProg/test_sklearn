На онлайн-платформі Takflix вийшов фільм Михайла Іллєнка «Толока».

Про це повідомляє пресслужба Держкіно, передає Укрінформ.

"Ідея створення фільму з’явилася у Михайла Іллєнка у 1967 році, після розмови про феномен толоки з братом-режисером Юрієм Іллєнком. В основу стрічки лягла балада Тараса Шевченка «У тієї Катерини…». Сюжет доповнили спогади з дитинства актора Івана Миколайчука. У 60-ті Михайло Іллєнко не зміг реалізувати фільм через радянську цензуру. Зйомки розпочали лише 2013 року та завершили у 2018", - йдеться у повідомленні.

У ролях: Іванна Іллєнко, Дмитро Лінартович, Богдан Бенюк, Олег Примогенов, Сергій Романюк, Мирослав Гай, Дмитро Рибалевський, Василь Кухарський, Костянтин Войтенко, Тетяна Нагірняк, Євгенія Конюх.

Режисер та автор сценарію – Михайло Іллєнко. Оператор – Олександр Кришталович. Композитор – Роман Вишневський. Художник-постановник – Роман Адамович, Микола Кіщук. Стрічку створено компанією "Іллєнко Фільм" за підтримки Держкіно.

Стрічка доступна до перегляду в усьому світі з англійськими субтитрами.

Як повідомлялося, дебютна повнометражна стрічка Максима Наконечного «Бачення метелика» вийде в українських кінотеатрах 6 квітня.