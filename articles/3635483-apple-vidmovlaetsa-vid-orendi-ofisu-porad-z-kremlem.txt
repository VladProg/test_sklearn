Американська корпорація Apple має намір відмовитися від оренди російського офісу в бізнес-центрі «Романов двір», розташованому поряд з кремлем.

Як передає Укрінформ, про це повідомляє РБК з посиланням на два джерела на ринку комерційної нерухомості.
Виданню пояснили у консалтинговій компанії CORE.XP, що Apple вперше орендувала 3,5 тис. кв. м у названому бізнес-центрі п'ять років тому і згодом збільшила площу до 4,7 тис. кв.м. За словами одного зі співрозмовників РБК, з початком пандемії COVID-19 у 2020 році цей офіс використовувався не в повному обсязі.
Рішення про припинення оренди було ухвалено після оголошення в росії часткової мобілізації у вересні. Зараз компанія веде переговори про умови розірвання договору, уточнило інше джерело.
Раніше, наприкінці вересня, джерела газети «Ведомости» повідомляли, що Apple вивезла більшість співробітників російського офісу в Киргизстан, ще частина поїхала в Дубаї та Лондон.
Після початку повномасштабного російського вторгнення в Україну компанія Apple нарівні з іншими іноземними виробниками електроніки припинила постачання в росію. Серед іншого компанія обмежила роботу Apple Pay в росії.
Керівник відділу послуг корпоративним клієнтам CORE.XP Юлія Башмаріна повідомила РБК, що через вихід іноземних компаній частка вільних приміщень у найдорожчих бізнес-центрах москви зросла з 3,9% до 23,9%.
Фото: ЕРА