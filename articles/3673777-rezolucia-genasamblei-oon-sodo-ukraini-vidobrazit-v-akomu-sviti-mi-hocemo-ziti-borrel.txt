Резолюція Генеральної Асамблеї ООН на підтримку України у її боротьбі проти російської агресії торкається не лише України, але поваги до принципів Хартії ООН, цей документ про бачення того світу, в якому б люди хотіли жити.

Про це сьогодні у Нью-Йорку під час підходу до преси в штаб-квартирі ООН заявив Високий представник ЄС Жозеп Боррель, повідомляє кореспондент Укрінформу.
«Ця війна надсилає шокові хвилі по усьому світу, та створює проблеми для всіх. Весь світ сплачує високу ціну за цю війну, у вимірі вартості електрики та продовольство, в умовах триваючої економічної кризи через цей факт. Я сподіваюся, що Об’єднай Нації підтримають цю резолюцію (по Україні), яка дозволить прозорим та інклюзивним шляхом надати можливість висловитися всім, хто підтримує принципи Об’єднаних Націй», - сказав Жозеп Боррель.
«Тому, що це не лише про Україну. Це про світ, в якому ми хотіли б жити. Це про право людей жити вільно та мирно в незалежній суверенній країні, з кордонами, які є визнаними міжнародним співтовариством. Це про те, щоб сказати інтервенту та агресору, що він не може скористатися правом сили для досягнення своїх цілей. Ось про що ця резолюція», - додав Високий представник ЄС.
Він зауважив, що рік тому росія почала своє вторгнення в Україну, і весь світ бачив, що відбувалося протягом цього року. Світ бачив величезні страждання народу України, тисячі вбитих людей, зруйновану цивільну інфраструктуру. Росія продовжує агресію і проводить бомбардування України кожного дня, з метою зламати спротив українського народу.
«Я закликаю міжнародне співтовариство до голосування за цю резолюцію. Кремль має зрозуміти, що він програє цю війну у військовому вимірі, що вони (росіяни – ред.) програють цю війну морально та політично, і що світ вимагає зупинити її. Зупинити війну та шукати шлях до справедливого та стійкого миру, що оснований на принципах Об’єднаних Націй. Нічого більшого, але й нічого меншого за це», - підкреслив Жозеп Боррель.
Він висловив сподівання, що під час обговорення та під час голосування «української» резолюції міжнародне співтовариство підтримає цей заклик до пошуку миру, заперечить агресію та висловить повагу до принципів Хартії ООН.
Як повідомлялося, 24 лютого Генеральна Асамблея ООН проведе голосування по проєкту резолюції, в якому наголошується на необхідності якнайшвидшого досягнення всеосяжного, справедливого і стійкого миру в Україні. Голосуванню передуватимуть дводенні виступи десятків держав-членів.