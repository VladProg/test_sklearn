Дослідники з Університету Осаки розробили робота-гуманоїда, який зовні схожий на чинного міністра цифровізації Японії Таро Коно.

Про це повідомляє The Japan Times, передає Укрінформ.
Зазначається, що висота пристрою становить 175 сантиметрів. Робот має 52 рухомі частини, включно з обличчям, руками та нижньою частиною спини.
Дослідницька група планує провести експеримент, щоб побачити, як почуваються люди навколо, коли робот говорить голосом Коно.
Сам міністр під час презентації робота схвалив розробку, пожартувавши, що «у разі схвалення парламенту дозволив би йому відвідати засідання бюджетного комітету».
Як повідомляв Укрінформ, дослідницька група Кіотського університету (Японія) показала робота-гуманоїда зі штучним інтелектом, який розуміє гумор.
Фото: KYODO