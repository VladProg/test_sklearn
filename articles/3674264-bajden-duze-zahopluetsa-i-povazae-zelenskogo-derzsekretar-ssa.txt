Глава Держдепартаменту США Ентоні Блінкен вважає, що Володимир Зеленський зробив правильні, розумні та вчасні кроки як глава держави в непростий період, коли Україна протистояла всім викликам масштабного вторгнення з боку рф.

Про це він сказав під час віртуального виступу в The Atlantic у четвер, передає власний кореспондент Укрінформу.
«Правильна людина, у потрібному місці та в потрібний час. Той, хто виявився міцним у цей момент історії»,- зауважив держсекретар США у відповідь на прохання поділитися власним аналізом лідерства Володимира Зеленського у складний для України період.
Держсекретар США розповів, що мав «майже сюрреалістичний досвід», коли ще в жовтні 2021 року президент Байден попросив його передати Зеленському на полях одного із заходів вищого рівня в Європі, що росія планує вторгнення ближчим часом.
«Усі бачили скупчення російських військ вздовж українських кордонів, це не було секретом. Українці це бачили, ми це бачили, європейці також бачили. Але на додаток ми мали унікальну інформацію про те, що росіяни насправді думали, що вони планували робити зі своїми силами, а також (ми знали – ред.) про інші речі», - розповів глава Держдепартаменту США.
Він зазначив, що поділився цими розвідданими з главою Української держави.
«І ми сиділи, знаєте, одні в маленькій кімнаті поза межами цієї зустрічі на вищому рівні на відстані можливо два-три фути (до одного метра – ред.) один від одного. І я поділився цим із ним, а він дуже серйозно поставився до цього»,- розповів Блінкен.
Держсекретар США зауважив, що Зеленський залучив кількох своїх радників для обговорення, і це, вочевидь, стало моментом, коли перспектива розвитку ситуації стала зрозуміла для всіх.
«Я думаю, відтоді ми побачили, як він (президент Зеленський – ред.) став видатною фігурою, в тому числі на світовій арені, і все це було на благо його країни. Звісно, він контролює, він заохочує робити ще більше, і якби я був на його місці, я б робив те саме»,- зазначив держсекретар США.
Він також підкреслив, що і глава Білого дому Джо Байден вкрай позитивно оцінює дії Президента України в цей період.
«Я думаю, що президент Байден дуже захоплюється ним, дуже поважає його, і я думаю, що це було цілком очевидно, коли президент (США – ред.) був у Києві, стояв пліч-о-пліч із президентом Зеленським», - додав глава американської дипломатії.
Він підкреслив, що ключовим у цьому зв’язку є той факт, що попри жорстоку війну, яку розв’язала росія, Україна залишається вільною, потужною і незалежною державою.
Як повідомляв Укрінформ, 20 лютого президент США Джо Байден відвідав з неанонсованим візитом Київ. Він підкреслив, що Сполучені Штати разом із союзниками й партнерами продовжать свою підтримку, допоки її потребуватиме Україна.