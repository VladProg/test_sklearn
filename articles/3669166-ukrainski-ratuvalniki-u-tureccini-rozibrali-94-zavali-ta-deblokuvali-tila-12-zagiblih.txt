Українські рятувальники у Туреччині, де стався потужний землетрус, розібрали 94 завали і деблокували тіла дванадцяти загиблих людей.

Як передає Укрінформ, про це Державна служба з надзвичайних ситуацій повідомляє у Фейсбуці.



"З початку робіт пошуково-рятувальними групами зведеного загону ДСНС обстежено 224 зруйнованих будівель та споруд, розібрано 94 завали, надано медичну допомогу 4 особам, деблоковано тіла 12 загиблих людей», - ідеться у повідомленні.




У ДСНС зазначили, що координаційним центром визначено нові сектори для українських рятувальників, які вони відпрацьовують, використовуючи весь спектр сучасного обладнання та техніки, що привезли із собою.



Як повідомляв Укрінформ, на ранок неділі, 12 лютого, кількість загиблих у Туреччині та Сирії внаслідок землетрусів зросла до 29 117 людей – 24 617 та 4 500 відповідно.



6 лютого на південному сході Туреччини сталося два землетруси магнітудою 7,7 і 7,6.
Фото: АА