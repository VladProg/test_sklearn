У Мукачівському замку «Паланок» проведуть ремонт приміщень та фасаду за кошти ЄС.

Про це повідомили у Фейсбуці Мукачівської міської ради, передає Укрінформ.


«Мукачівським історичним музеєм оголошено відкриті торги (з особливостями) на закупівлю послуг з поточного ремонту окремих приміщень та фасаду будівель літери «А» та «В» нижнього двору замку «Паланок» у м. Мукачево на суму 962 344 грн. без ПДВ за рахунок коштів гранту Європейського Союзу згідно з грантовою угодою HUSKROUA/1702/3.1/0026 від 29.08.2019 р.» - йдеться в повідомленні.


Прийом пропозицій триває до 11 лютого 2023 року.


Як зазначали у міській раді Мукачевого, з бюджету міста на ремонт замку кошти не виділятимуться.


Замок «Паланок» - найвідоміший і найпопулярніший зі всіх замків Закарпаття, одна з найдавніших фортець регіону, топовий та найбільш відвідуваний туристичний обʼєкт в області. Фортеця є унікальним зразком середньовічної фортифікаційної архітектури з поєднанням різних стилів, пам'ятка архітектури національного значення. Замок побудований на горі вулканічного походження заввишки 68 м і займає площу 13 930 кв. м. Точний час заснування замку невідомий, але в документах, які позначаються XI століттям, він уже згадується.
Фото: Мукачівська міська рада