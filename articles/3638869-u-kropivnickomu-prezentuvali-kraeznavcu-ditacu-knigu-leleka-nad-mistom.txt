У Кропивницькому, в обласній бібліотеці для юнацтва, презентували краєзнавчу дитячу книгу «Лелека над містом».

Книга спрямована на здобувачів освіти молодшого шкільного віку. Про це у Фейсбуці повідомляє Кропивницька міська рада, передає Укрінформ.
«Презентація книги «Лелека над містом» Павла Чорного відбулася у обласній бібліотеці для юнацтва ім. Євгена Маланюка. Вперше місцева краєзнавча тематика представлена в подібному літературному форматі, книга спрямована на патріотичне виховання здобувачів освіти молодшого шкільного віку», - повідомляє міська рада.

Тут зауважили, що книга віршованих казок Дідуся Павлуся про Кропивницький побачила світ завдяки ініціативі управління освіти міської ради у спільній роботі зі станцією юних техніків, міським центром дитячо-юнацької творчості та видавництва ТОВ «КОД».
«Книга «Лелека над містом» Павла Чорного ілюстрована вихованцями міського дитячо-юнацького центру і містить QR-коди анімаційних фільмів, створених за мотивами казок», - додають у міській раді.
Зазначається, що основний наклад видання безкоштовно передадуть у заклади освіти Кропивницького, решту книг продадуть через книжковий аукціон, а зібрані кошти передадуть на потреби ЗСУ.
Як повідомляв Укрінформ, на Закарпатті визначили переможців щорічного книжкового конкурсу "Книга на Миколая", їх оголосив професор з окопу Федір Шандор, який є інціатором конкурсу, а також традицінйої грудневої акції "Письменник за прилавком".
Фото: Кропивницька міськрада, Фейсбук