Прем’єр-міністр Ізраїлю Беньямін Нетаньягу заявив, що готовий виступити посередником між росією та Україною, якщо про це попросять обидві країни та США.

Про це повідомляє Укрінформ із посиланням на The Jerusalem Post.
«Якщо запитають усі відповідні сторони, я, звичайно, розгляну це, але я не наполягаю», — сказав Нетаньягу під час інтерв’ю CNN, яке цитує видання. Він додав, що це має бути «слушний час і правильні обставини».
Нетаньягу зазначив, що його попросили стати посередником незабаром після вторгнення росії в Україну в лютому минулого року, але він відмовився, оскільки на той час був лідером опозиції Ізраїлю, а не прем’єр-міністром.
Він не уточнив, хто звертався до нього з таким проханням, але додав, що це було неофіційно.
«Відверто кажучи, Ізраїль також діє у способи, які я не буду перераховувати тут, проти іранського виробництва зброї, яка використовується проти України», – додав Нетаньягу.
Він сказав, що Ізраїль не тільки намагається перешкодити ядерній програмі Ірану, «а й вживає заходів проти певних розробок зброї, які Іран має, і Іран незмінно їх експортує». Водночас він відмовився відповісти чи стоїть Ізраїль за нещодавними вибухами в Ісфахані.
Щодо ізраїльсько-російських відносини прем`єр зазначив, що вони складні.
«У нас із росією складні відносини, тому що недалеко звідси, за кілька миль, на нашому північному кордоні з Сирією, ізраїльські літаки та російські літаки літають на невеликій відстані один від одного. росія перебуває у військовій частині в Сирії. Іран намагається закріпитися в Сирії прямо біля нашого північного кордону, як вони зробили в Лівані з "Хезболлою"», - сказав Нетаньягу.
Відповідаючи на запитання, чи розглядатиме він можливість надання військової підтримки Україні, Нетаньягу сказав, що «я, звичайно, розглядаю це», зазначивши, що США нещодавно забрали 250 тисяч снарядів, які зберігалися в Ізраїлі, і передали їх Україні.
«Це рішення (США), і це добре, у мене з цим немає проблем», - підсумував Нетаньягу.
Як повідомляв Укрінформ, прем’єр-міністр Ізраїлю Беньямін Нетаньягу під час спільної пресконференції з держсекретарем США в Єрусалимі заявив, що його країна спільно зі Сполученими Штатами зробить усе, щоб Іран не зміг отримати ядерної зброї та засобів її доставки.
Фото: OLIVIER FITOUSSI/FLASH90