Заступник керівника Офісу Президента Андрій Смирнов розраховує на вирішення питання або знаходження компромісу щодо сьомого члена в дорадчій експертній групі з відбору кандидатів на посади суддів Конституційного Суду найближчим часом.

Про це він заявив в інтерв'ю виданню "Лівий берег", повідомляє Укрінформ.
"Верховна Рада вже ухвалила закон про внесення змін до закону про Конституційний Суд, яким передбачила створення дорадчої групи експертів, до якої входять представники наших міжнародних партнерів, тобто особи, делеговані від міжнародних партнерів, які будуть своєрідним фільтром перевірки кандидатів від різних суб'єктів призначення на відповідність критеріям доброчесності та професіоналізму. Зараз поки що невирішеним залишається одне питання — сьомого члена в цій дорадчій групі експертів, тому що в прийнятій редакції закону — шість членів дорадчої групи експертів. Це питання, я дуже сподіваюся, буде вирішено найближчим часом. Ну або знайдено адекватний компроміс", - зазначив Смирнов.
Він нагадав, що нещодавно надійшов висновок Венеційської комісії, яка наполягає, аби відповідна дорадча група складалася з семи експертів і переважна більшість цих членів мають бути делеговані саме міжнародними експертами, щоб "забезпечити максимально безстороннє незалежне оцінювання на відповідність критеріям доброчесності та професіоналізму".
Заступник керівника ОП підкреслив, що статус експертів буде дорадчим і незалежним, але не зважати на висновки цієї дорадчої групи під час відбору кандидатів у судді КСУ буде неможливо.
За його словами, аналогія вже існує — Етична рада при Вищій раді правосуддя, де вона теж створена як дорадчий орган.
Смирнов підкреслив, що коли вирішиться питання щодо сьомого члена дорадчої групи з відбору суддів КСУ, питання проведення конкурсів буде остаточно розблоковано.
Водночас він нагадав, що зараз у Конституційному Суді вакантні п'ять посад суддів - три за квотою Верховної Ради і дві за квотою З'їзду суддів.
Як повідомлялося, Єврокомісія 17 червня 2022 року у висновку щодо надання Україні статусу кандидата у члени ЄС надали сім рекомендацій для подальшої євроінтеграції, серед яких - ухвалення та впровадження законодавства про процедуру добору суддів Конституційного Суду, включаючи процес попереднього відбору на основі оцінки їх доброчесності та професійних навичок, відповідно до рекомендацій Венеціанської комісії.