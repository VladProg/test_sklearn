Правоохоронці оголосили підозру колишньому голові правління національної акціонерної компанії «Нафтогаз України», який начебто у незаконний спосіб забезпечив собі виплату премій на понад 229 мільйонів гривень.

Як передає Укрінформ, про це Спеціалізована антикорупційна прокуратура повідомляє в Телеграмі.
Підозрюваному інкриміноване вчинення злочину, передбаченого ч. 5 ст. 191 (привласнення, розтрата майна або заволодіння ним шляхом зловживання службовим становищем, вчинені в особливо великих розмірах або організованою групою) Кримінального кодексу України. Йому загрожує позбавлення волі терміном від 7 до 20 років з конфіскацією майна та без права обіймати певні посади чи займатися певною діяльністю на строк до 3-х років.
Так, слідством встановлено, що у 2018 році, зловживаючи своїм службовим становищем, голова правління ініціював розгляд наглядовою радою Нафтогазу питання про погодження виплати премії за досягнення вагомих цілей, реалізацію важливих, стратегічних проєктів працівникам компанії включно із членами правління. Пізніше посадовець підготував зміни та доповнення до подання про виплати премії за екстраординарні досягнення, призначивши собі «винагороду» розміром 10 мільйонів доларів.
За даними слідства, фігурант свідомо приховав від членів комітету з призначень і винагород та від наглядової ради компанії відомості про те, що для керівників підприємств, заснованих на державній власності, встановлені граничні розміри преміювання за підсумками роботи, а саме не більше ніж 36 посадових окладів на рік. У результаті наглядова рада Нафтогазу погодила зміни, що забезпечило голові правління виплату премій.
Загалом протягом 2018 року голові правління були незаконно нараховані та виплачені премії на суму, яка перевищує максимально допустиму на 229 250 410 гривень.
Зазначається, що службові особи Нафтогазу протягом 2018-2021 років розслідуванню не сприяли, ховаючи від слідства документи та матеріали компанії, необхідні для встановлення обставин вчинення злочину.
Як повідомляв Укрінформ, у кінці грудня детективи Національного антикорупційного бюро України оголосили підозру організатору розтрати понад 485 мільйонів гривень арештованого майна та ще двом учасникам злочинної групи.