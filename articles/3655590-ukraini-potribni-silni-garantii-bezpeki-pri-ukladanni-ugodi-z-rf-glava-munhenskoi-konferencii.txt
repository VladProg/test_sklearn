Глава Мюнхенської безпекової конференції Крістофер Хойсген переконаний, що Україні мають бути надані гарантії безпеки при укладанні бодай-якої угоди з рф.

Про це він заявив в інтерв’ю Укрінформу.
Зеленський, за словами Хойсгена, справедливо вимагає гарантій безпеки, які більш-менш еквівалентні членству в НАТО.
«З точки зору України, ваша вимога є виправданою… Гарантії потрібні на випадок, якщо, і цього варто було би очікувати, путін знову, як завжди, порушить міжнародні норми… Тому вам потрібні ці військові гарантії, якщо ви підписуєте угоду з росіянами», - сказав глава конференції.
Він не сумнівається, що якщо путін відчуватиме свою військову силу, він спробує атакувати ще раз.
Гарантії мають бути сильними, не такими, як при підписанні знаного Будапештського меморандуму, який росія як гарант сама й порушила, а інші підписанти нічого не зробили у відповідь.
У відповідь на запитання, що за гарантії це можуть бути окрім членства в НАТО, Хойсген адресував до пропозицій ексгенерального секретаря НАТО Фога Расмуссена щодо створення Київського безпекового договору. Ці ідеї варті, на думку Хойсгена, обговорення. Але мабуть трохи зарано обговорювати це зараз, коли немає жодних ознак щодо можливості переговорів, тому що путін не готовий визнати поразку або той факт, що йому потрібно розпочинати серйозні переговори.
Дипломат упевнений, що сьогодні вже не можна було би підписати чергові «Мінські угоди», бо ніхто вже не може вірити росіянам.
Хойсгена було названо главою Мюнхенської безпекової конференції минулого року. З 2017 до 2021 року був послом ФРН в ООН. З 2005 до 2017 був радником із зовнішньої політики та безпеки канцлера Ангели Меркель і брав безпосередню участь у підготовці Мінських угод.