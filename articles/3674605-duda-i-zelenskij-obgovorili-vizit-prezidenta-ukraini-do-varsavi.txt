Президенти України та Польщі Володимир Зеленський і Анджей Дуда під час останньої зустрічі у Жешуві 9 лютого обговорювали можливість візиту українського лідера до Варшави.

Президент Дуда в ефірі радіо RMF24 висловив сподівання, що такий візит буде організовано, передає Укрінформ.
“Мушу визнати, що нещодавно ми говорили про це в Жешуві. І я кажу: Володимире, а може б ви відвідали Варшаву? Хочемо, щоб приїхала і твоя дружина Олена. Агата (дружина президента Польщі) хотіла б показати Олені місця, де ми допомагаємо вашим людям з України”, - зазначив Дуда.
Президент РП зазначив, що “є можливість організації такої зустрічі”.
За його словами, це був би “сильний сигнал для українців, які зараз перебувають у Польщі”.
“Ми разом почали обговорювати організацію цього візиту. Сподіваюся, це реалізується”, - зазначив Дуда.
Президент РП зауважив, що йому складно сказати, коли може відбутися такий візит, усе залежатиме від розвитку ситуації і наскільки вона позитивно розвиватиметься для України.
Дуда зазначив, що жодних рішень про візит Зеленського до Варшави ще не прийнято, оскільки розмова про це відбулася лише нещодавно.
“Але ми вестимемо переговори. Мої представники говоритимуть про це в різних місцях, і телефоном, і безпосередньо в Києві, адже ми перебуваємо в постійному контакті”, - констатував президент РП.
Від початку повномасштабного вторгнення Зеленський побував із закордонними візитами у Вашингтоні, Лондоні, Парижі та Брюсселі.
Станом на сьогодні, в Польщі перебуває понад 2,5 млн українців, приблизно половина з яких прибула до РП після 24 лютого 2022 року.
Фото: ОП