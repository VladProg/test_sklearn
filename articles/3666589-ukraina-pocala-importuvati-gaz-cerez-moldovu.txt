Українські трейдери почали транспортувати газ із країн Європи через Молдову з подальшим закачуванням його до вітчизняних сховищ.

Як передає Укрінформ, про це повідомляє ТОВ «Оператор ГТС України».
«Українські замовники послуг із транспортування газу слідом за іноземними колегами здійснюють імпорт газу із країн Європи через Молдову з подальшим закачуванням газу до українських підземних газових сховищ», – зазначили в пресслужбі ОГТС.

Ідеться про віртуальний реверс, яким стало можливим користуватися завдяки нещодавно ухваленому рішенню уряду Молдови. Суть цієї послуги полягає в оптимізації транспортної роботи операторів газотранспортних систем, зокрема за наявності попиту на транспортування через кордон в обох напрямках.
Як пояснили в ОГТС, у такому випадку оператори здійснюють фізичне транспортування лише в одному напрямку, а в іншому – газ транспортується з використанням віртуального реверсу (або backhaul). Тоді паливо фізично не переміщується через кордон, а сторони здійснюють взаємозалік, що є одним із найбільш прогресивних комерційних методів європейського ринку, серед переваг якого – економія паливного газу та зменшення викидів СО2.
За словами виконувача обов’язків генерального директора ОГТСУ Павела Станчака, минулого року країни Європи навіть на тлі війни переконалися у важливості українських газових сховищ та надійності України як партнера. Газова інфраструктура України відіграла роль буфера між сезонними піками попиту та пропозиції, а також забезпечила необхідну гнучкість енергосистеми країн Європи під час використання відновлюваної енергії.
«Оператор ГТС України спільно з Укртрансгазом продовжують надавати трейдерам послуги short haul та «митний склад». Ми пропонуємо нашим партнерам кооперацію, яка зміцнить енергетичний ринок Європи та сприятиме подальшій інтеграції України», – додав Станчак.
Зазначається, що на сьогодні Україна має можливість здійснювати віртуальний реверс з усіма операторами ГТС суміжних країн Європи. Ключовою передумовою при цьому є наявність у системі ресурсу.
Як повідомляв Укрінформ, у січні уряд Молдови схвалив рішення про необхідні зміни до законодавства, що відкривають можливості усім компаніям користуватися послугою backhaul (віртуальний реверс) у точці з’єднання з Україною.
Фото: Нафтогаз