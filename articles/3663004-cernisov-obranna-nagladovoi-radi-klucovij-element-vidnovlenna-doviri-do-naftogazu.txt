Одним з основних пріоритетів Нафтогазу є відновлення довіри до компанії; обрання незалежної наглядової ради - ключовий елемент цього процесу.

Як передає Укрінформ, про це повідомляє пресслужба НАК «Нафтогаз України» з посиланням на голову правління компанії Олексія Чернишова.
«Радий, що Нафтогаз знову має незалежну наглядову раду. Це критично важливо як для підвищення прозорості, так і для посилення співпраці з міжнародними партнерами та залучення інвестицій. Впевнений, що попереду нас чекає продуктивна та плідна співпраця», - зауважив Чернишов.
Очікується, що вже найближчим часом новообрані члени ради зі свого числа оберуть голову наглядової ради.
Як повідомлялося, 24 січня Кабінет Міністрів України обрав шістьох членів наглядової ради НАК «Нафтогаз України».
Із 27 вересня 2021 року до 24 січня 2023 року наглядова рада компанії була відсутня у зв’язку з припиненням повноважень усіх її членів. Відтоді й до обрання нового складу функції наглядової ради виконував Кабінет Міністрів України (відповідно до статті 51 Закону України «Про акціонерні товариства» та Статуту компанії).
Фото: Нафтогаз