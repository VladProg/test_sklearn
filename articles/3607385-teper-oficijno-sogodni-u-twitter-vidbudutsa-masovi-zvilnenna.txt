Компанія Twitter, яку віднедавна очолив Ілон Маск, оповістила працівників, що в п’ятницю оприлюднить офіційного листа про масштабні скорочення персоналу з метою оптимізації витрат.

Про це повідомило в четвер агентство Reuters із посиланням на внутрішнє електронне повідомлення компанії, яке отримало у своє розпорядження, передає Укрінформ.
«У рамках зусиль щодо виведення Twitter на правильний шлях, ми пройдемо через складний процес скорочення нашої глобальної робочої сили в п’ятницю», - зазначається в повідомленні, розісланому працівникам компанії її керівництвом.
При цьому зазначається, що офіси Twitter після цього будуть тимчасово закриті, а доступ за допомогою бейджів буде призупинений, «з метою безпеки кожного співробітника, а також систем Twitter і даних клієнтів».
Зазначається, що кожен співробітник дізнається про свою долю зранку п’ятниці.
“Повідомлення про скорочення завершують тиждень організованих Маском чисток, під час яких він вимагав суттєво скоротити витрати та запровадив агресивну робочу етику в компанії”, - наголошує Reuters.
Як повідомляв Укрінформ, раніше Ілон Маск заявив, що планує звільнити близько 3,7 тисячі працівників компанії Twitter – майже половину всього персоналу, щоб зменшити витрати компанії. Він уже зробив це з керівництвом компанії, у тому числі з виконавчим директором та керівниками фінансового і юридичного напрямів.