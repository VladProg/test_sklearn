Українське представництво французької мережі супермаркетів і гіпермаркетів Auchan звернулося до головного офісу з вимогою пояснити інформацію про постачання допомоги російській армії.

Як передає Укрінформ, про це пресслужба «Auchan Україна» повідомила у Фейсбуці.
«Auchan Україна вимагає пояснень від французького офісу! Ми шоковані інформацією, яка була опублікована в журналістському розслідуванні щодо допомоги армії країни-агресорки. Ми терміново звернулися до офісу у Франції. Вони цю інформацію спростовують», – ідеться у повідомленні.
У представництві додали, що очікують на офіційну комунікацію.
Як повідомлялося, спільне розслідування The Insider, Le Monde і Bellingcat встановило, що від початку повномасштабного вторгнення російський філіал французького «Ашану» постачав товари військовим рф на захоплених територіях України під виглядом «гуманітарної допомоги» цивільному населенню. Ідеться про товари як з «ашанівських» складів, так і зібрані на території магазинів мережі в різних регіонах росії. Також встановлено, що російський «Ашан» допомагав військкоматам набирати мобілізованих із числа своїх співробітників.