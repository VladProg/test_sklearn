Генеральна секретарка Ради Європи Марія Пейчинович-Бурич запропонувала варіанти щодо створення спеціального трибуналу з розслідування злочину агресії проти України.


Про це йдеться в опублікованому документі “Відповідальність за порушення прав людини внаслідок агресії російської федерації проти України: роль міжнародної спільноти включаючи Раду Європи”, який був надісланий урядам країн-членів організації, передає Укрінформ.
“Пропонувалися різні варіанти створення спеціального трибуналу – усі вони в кінцевому підсумку ґрунтуються на договорах. Серед пропозицій є спецтрибунал, який може бути створений за багатосторонньою угодою між Україною та іншими зацікавленими державами за прецедентами Нюрнберзького міжнародного військового трибуналу, Міжнародного військового трибуналу для Далекого Сходу або Міжнародного кримінального суду”, - йдеться в документі.
За словами Пейчинович-Бурич, іншим варіантом може бути створення спецтрибуналу за угодою між Україною та міжнародною організацією, зокрема ООН.
Ще однією опцією може бути “гібридний трибунал”, заснований на українському законодавстві та схвалений/підтриманий Генеральною Асамблеєю ООН, зауважила вона.
Генсек також вважає, що роль Ради Європи у створенні спецтрибуналу залежатиме від політичної волі держав-членів.
“Ступінь підтримки Радою Європи може варіюватися, наприклад, від допомоги у виборі та призначенні суддів, розробки правил і процедур, надання технічної чи юридичної підтримки у сфері ведення справ, до відрядження експертів”, - підсумувала вона.
Як повідомлялося, заступник керівника ОП Андрій Смирнов заявляв, що на сьогодні розроблені три моделі заснування та роботи спеціального трибуналу щодо злочину агресії рф проти України.
У вересні 2022 року Президент Володимир Зеленський утворив робочу групу на чолі з керівником ОП Андрієм Єрмаком, яка опрацьовуватиме питання створення спеціального трибуналу для притягнення до кримінальної відповідальності керівництва російської федерації за скоєння злочину агресії проти України. Створення такого трибуналу підтримали Парламентська асамблея Ради Європи, Європарламент, Парламентська асамблея НАТО, Парламентська асамблея ОБСЄ та окремі держави.
Фото: coe.int