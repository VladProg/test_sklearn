Суспільне Мовлення і британська телекомпанія BBC домовилися про залучення української креативної спільноти до організації та проведення Євробачення - 2023.



Про це повідомляє пресслужба Державного комітету телебачення і радіомовлення у Фейсбуці, передає Укрінформ.
"Суспільне та BBC також узгодили сфери співпраці в межах підготовки та проведення Конкурсу, які, зокрема стосуються дизайну, художнього та музичного оформлення Євробачення-2023, використання українських культурних елементів в програмному наповненні, відображення України як країни-переможця Євробачення-2022 та обрання ведучих", - йдеться в повідомленні.
Також зазначається, що представник Суспільного увійде до складу загальної Наглядової комісії BBC для проведення Євробачення-2023. Водночас фахівців українського мовника залучать до інтеграції українських елементів під час підготовки і проведення конкурсу.
Підкреслюється, що ці домовленості було закріплено меморандумом про співпрацю, який підписали голова правління Суспільного Микола Чернотицький та генеральний директор BBC Тім Деві.
Як зауважив Чернотицький, всі ключові напрями роботи вже узгоджено, "аби спільно забезпечити унікальне Євробачення - музичне свято, яке поєднає сучасну українську культуру і все різноманіття британської музики та творчості".
Водночас відомство нагадує, що до 15 жовтня Суспільне приймає заявки на участь у Національному відборі на Євробачення - 2023, фінал якого відбудеться у грудні в Києві.
Повідомлялося, що у 66- му Пісенному конкурсі Євробачення в Турині перемогу здобув український гурт Kalush Orchestra. Однак наступний конкурс у травні 2023 року прийматиме британський Ліверпуль через несприятливі безпекові умови в Україні.
Фото: Суспільне