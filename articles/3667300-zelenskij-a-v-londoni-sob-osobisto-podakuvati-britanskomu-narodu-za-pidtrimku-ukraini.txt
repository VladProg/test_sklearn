Президент Володимир Зеленський прибув із візитом до Великої Британії, щоб особисто подякувати британському народу і прем’єр-міністру Ріші Сунаку за підтримку України.

Про це глава Української держави повідомив в Інстаграмі, передає Укрінформ.
"Велика Британія однією з перших прийшла на допомогу Україні. І сьогодні я в Лондоні, щоб особисто подякувати британському народу за підтримку і прем’єр-міністру Ріші Сунаку за його лідерську позицію", - зазначив Зеленський.

Відео: Офіс Президента
Як повідомлялося, Зеленський після прибуття до Британії вже зустрівся з прем’єром країни Ріші Сунаком. Також очікується його виступ перед британським парламентом.
Це перший візит Зеленського до Великої Британії та другий закордонний після повномасштабного вторгнення росії в Україну в лютому минулого року. У грудні 2022 року глава Української держави відвідав США.
Фото: Фейсбук Володимира Зеленського