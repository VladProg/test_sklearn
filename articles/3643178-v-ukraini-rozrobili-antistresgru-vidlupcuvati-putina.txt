Команда українських фахівців у сфері IT розробила антистрес-гру Kick the Pu (“Відлупцювати путіна!»).

Про це Укрінформу повідомили в компанії PR Batteries agency.
“У березні 2022 року ми вирішили зробити просту антистрес-гру, в якій кожен українець зміг би познущатися з путіна. Протягом кількох днів ми зібрали команду з розробників, художників, аніматорів – українців та опозиційно налаштованих білорусів (які вимушені були залишили свою країну через переслідування), які були готові допомогти реалізувати такий соціальний проєкт на безоплатній основі”, – розповів один з розробників Влад Сень.

За його словами, перша версія гри була готова вже за 3 тижні, у квітні. Тоді розпочався складний процес публікації додатка в App Store та Google Play. Адміністрації магазинів багато разів відхиляли завантаження додатка, було понад 15 апеляцій.
Завантажити гру можна в Google Play та App Store у будь-якій країні світу, крім росії та білорусі.
Як зазначають творці, гра дає змогу “випустити пару” та вивільнити негативні емоції в ігровій формі, відлупцювавши або, наприклад, поціливши з джавеліна чи кинувши гранату в одного зі світових антигероїв-загарбників. У дебютній версії гри можна покепкувати з володимира путіна, олександра лукашенка, кадировця або так званого чмобіка. Згодом у гру планують додати ще й російських пропагандистів. Гравці можуть використовувати декілька видів зброї – ніж, автомат, граната та гранатомет.
Всі охочі також можуть взяти участь у створенні наступних версій Kick the Pu, запропонувавши нових антигероїв та нові види зброї або цькування.
Серед запропонованих – “улюбленці” українців пропагандисти володимир соловйов, ольга скабєєва, маргарита сімоньян, антон красовський, дмитро кисельов, заступник голови ради безпеки рф дмитро медведєв, міністр оборони сергій шойгу. Їх можна буде “пригостити” ляпасом чи копняком або вистрілити по них з української "Стугни" або американської Himars.
За словами розробників, кожен гравець у Kick the Pu допомагає військовим, адже більша частина прибутків від реклами у безкоштовній версії буде спрямована на підтримку ЗСУ. Водночас за 99 центів можна придбати преміум-версію гри, всі гроші від якої підуть на лікування бійців. Звіти про відправлення коштів будуть опубліковані на Tелеграм-каналі розробників.