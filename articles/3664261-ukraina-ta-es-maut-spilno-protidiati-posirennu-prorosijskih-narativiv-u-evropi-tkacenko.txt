Інформаційний Рамштайн та підтримка українського іномовлення стануть факторами для активної протидії російським наративам, що набувають поширення у країнах ЄС.

Про це міністр культури та інформаційної політики Олександр Ткаченко сказав на спільному засіданні уряду України та Європейської Комісії, передає кореспондент Укрінформу.


«Останні соціологічні дослідження в ЄС показали, що проросійські наративи продовжують розповсюджуватися і знаходять усе більшу аудиторію. У цьому сенсі ми запропонували ідею створення інформаційного Рамштайну - своєрідного форуму в ЄС, де ми можемо об’єднати зусилля у протидії - від оборони до наступу», - сказав Ткаченко.


Міністр підкреслив, що питання полягає не тільки в санкціях і криміналізації статей проти російських пропагандистів, а й у способі координувати зусилля - найперше із хайтек-компаніями. Водночас, за його словами, постає потреба визначити, як саме відповідати на виклик розповсюдження російських наративів.
«Це не тільки координація зусиль, а й підтримка українських медіа та розповсюдження каналу FREEДОМ», - підкреслив він.


Міністр наголосив, що росія вкладає сотні мільйонів євро в свої пропагандистські канали – онлайн і офлайн, які діють, зокрема, всередині ЄС. За його словами, лише злагоджена робота Євросоюзу та України сприятиме розширенню санкцій проросійських каналів.
Як повідомляв Укрінформ, у МКІП запропонували нову форму для партнерства на світовій арені - «інформаційний Рамштайн», що має об'єднати Європу, США та Україну у протидії пропаганді рф.