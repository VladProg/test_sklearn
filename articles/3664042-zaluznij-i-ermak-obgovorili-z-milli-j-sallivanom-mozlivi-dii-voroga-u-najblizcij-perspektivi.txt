Керівник Офісу Президента Андрій Єрмак і Головнокомандувач ЗСУ Валерій Залужний у телефонній розмові з радником Президента США з питань нацбезпеки Джейком Салліваном і головою Об'єднаного комітету начальників штабів генералом Марком Міллі поінформували про ситуацію на фронті.


Як передає Укрінформ, про це інформує пресслужба глави держави.
“У межах постійного діалогу керівник Офісу Президента Андрій Єрмак і Головнокомандувач Збройних Сил України Валерій Залужний провели телефонну розмову з радником Президента США з питань національної безпеки Джейком Салліваном і головою Об'єднаного комітету начальників штабів генералом Марком Міллі”, - йдеться в повідомленні.
Зазначається, що українська сторона поінформувала співрозмовників про актуальну ситуацію на фронті, зокрема на Донецькому та Південному напрямках, а також під час розмови обмінялися думками щодо можливих дій ворога у найближчій перспективі.
Єрмак подякував американській стороні за потужну підтримку України та посилення наших оборонних спроможностей і запевнив, що Президент Володимир Зеленський і вся владна команда налаштовані всебічно сприяти очищенню органів влади від корупційних ризиків.
Як повідомляв Укрінформ із посиланням на представника Головного управління розвідки Міністерства оборони України Андрія Черняка, президент рф володимир путін віддав наказ до березня захопити території Донецької та Луганської областей, але для наступу з білорусі ресурсів у рф немає.
Фото: ОП