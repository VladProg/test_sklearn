У День української писемності та мови стартував новий етап благодійної акції "Українським дітям – українську книгу" під гаслом "Українській молоді – європейську книгу!"

Про це повідомляє пресслужба Державного комітету телебачення і радіомовлення, передає Укрінформ.
"Значна кількість публічних бібліотек і освітніх закладів постраждала від російських обстрілів. На тимчасово окупованій території ворог, знищуючи все українське, розпалював вогнища з книг українською мовою. Знаючи величезні збитки, завдані книговидавничій, освітній, бібліотечній галузям України, наші європейські партнери виявили бажання допомогти відновити фонди українських книгозбірень", - поінформував голова Держкомтелерадіо Олег Наливайко.
Зазначається, що метою акції є відновлення бібліотечних фондів закладів культури та освіти, постраждалих від російської агресії, а також надання можливість українським дітям і молоді читати зарубіжну книгу мовою оригіналу.
За словами Наливайка, наразі досягнуто перші домовленості з закордонними видавцями та охочими про передачу книг, зокрема, англійською, німецькою, французькою мовами до українських бібліотек.
Повідомляється, що перша партію книг, яка прибула з Німеччини від Webster University Leiden, була передана 9 листопада КНУ імені Тараса Шевченка, аудиторії якого постраждали під час ракетного обстрілу столиці 10 жовтня.
"141 примірник книг, серед яких сучасні підручники та наукова література з економіки, маркетингу, менеджменту, психології та філософії передав ректору КНУ ім. Т.Г. Шевченка міністр культури та інформаційної політики України Олександр Ткаченко", - зауважує відомство.

Як повідомлялося, у межах благодійної акції "Українським дітям – українську книгу!", започаткованої 15 березня 2022 року Держкомтелерадіо спільно з Офісом Президента та Міністерством культури та інформаційної політики, вітчизняні видавці зібрали близько 1 млн. примірників друкованої продукції та безкоштовно передали її на склади корпоративних підприємств АТ "ДАК "Укрвидавполіграфія".
Звідти книги відправляються волонтерським центрам в українських містах та країнах Європи, де зараз проживають переміщені особи. Понад 400 тисяч книжок вже доставлено адресатам.