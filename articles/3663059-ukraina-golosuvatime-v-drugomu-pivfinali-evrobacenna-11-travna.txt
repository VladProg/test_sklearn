У Ліверпулі на церемонії жеребкування визначився порядок голосування фіналістів Євробачення - України та країн «Великої п’ятірки».

Як передає Укрінформ, церемонію жеребкування учасників півфіналів Пісенного конкурсу Євробачення-2023 транслювало Суспільне Культура.


Жеребкування відбулося за участі школярів, серед яких щонайменше двоє були з України. Розпочався розподіл з країни «Великої п’ятірки» - Німеччини, яка голосуватиме у першому півфіналі 9 травня. Разом із нею свої голоси віддаватимуть Франція та Італія.
Другою у черзі на жеребкування стала Україна, яка голосуватиме у другому півфіналі 11 травня. Разом із нею визначатимуться Іспанія та Велика Британія.
Також під час церемонії визначили, у яких півфіналах представлятиме свої музичні номери 31 країна-учасниця. У півфіналі 9 травня зустрінуться 15 країн: Сербія, Латвія, Ірландія, Норвегія, Португалія, Хорватія, Мальта, Швеція, Молдова, Швейцарія, Ізраїль, Нідерланди, Фінляндія, Азербайджан, Чехія.

11 травня виступатимуть Вірменія, Кіпр, Румунія, Данія, Бельгія, Ісландія, Греція, Естонія, Албанія, Австралія, Австрія, Литва, Сан-Марино, Словенія, Грузія, Польща.
Під час заходу Стефано Ло Руссо, мер Турина, який приймав торішній конкурс, передав офіційні ключі Євробачення міському очільнику Ліверпуля Джоанні Андерсон.
«Пишайтеся тим, що у вас відбувається, насолоджуйтеся кожною хвилиною перебування в цьому статусі, також насолоджуйтеся миром та підтримуйте Україну», - сказав він колезі.
Як повідомлялося, 67-й пісенний конкурс Євробачення у травні прийматиме британський Ліверпуль. Україну представлятиме гурт TVORCHI. Фінал конкурсу відбудеться 13 травня.
Фото: EBU