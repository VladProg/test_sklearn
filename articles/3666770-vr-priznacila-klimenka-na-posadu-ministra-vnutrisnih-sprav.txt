Верховна Рада призначила Ігоря Клименка на посаду міністра внутрішніх справ.

Про це в Телеграмі повідомив народний депутат із парламентської фракції "Голос" Ярослав Железняк, передає Укрінформ.

За словами Железняка, призначення Клименка на посаду міністра внутрішніх справ підтримав 321 парламентарій.
Як повідомлялося, після загибелі глави МВС Дениса Монастирського унаслідок катастрофи гелікоптера у Броварах 18 січня уряд призначив Ігоря Клименка в.о. міністра внутрішніх справ.
6 лютого Прем‘єр-міністр Денис Шмигаль зареєстрував у парламенті подання про призначення Клименка на посаду міністра внутрішніх справ.
Ігор Клименко понад 20 років працює у структурах Міністерства внутрішніх справ. Із 25 вересня 2019 року до 20 січня 2023 року він був головою Національної поліції України.