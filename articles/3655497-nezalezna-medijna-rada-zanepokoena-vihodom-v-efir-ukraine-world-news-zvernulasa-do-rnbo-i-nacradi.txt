Незалежна медійна рада (НМР) занепокоєна запланованим виходом в український ефір телеканалу Ukraine World News, основу команди якого становлять колишні співробітники телеканалів «112 Україна», NewsOne, «Інтер», Live.Network і ZIK.

Про це йдеться у повідомленні Незалежної медійної ради, передає Укрінформ.
«Такий добір людей у команду викликає питання щодо намірів засновника нового телеканалу. Якщо його позиція є проукраїнською і канал має намір неупереджено і якісно висвітлювати події в Україні та за її межами, чому для цієї роботи найкраще підійшли саме люди, які донедавна займались проросійською пропагандою або допомагали їй? У час, коли сили оборони щодня віддають свої життя у боротьбі проти російських окупантів, а російські ракети вбивають цивільних українців, неприпустимо давати майданчик для мовлення вихідцям із проросійських каналів», - йдеться у повідомленні.
Медійна рада закликає Раду національної безпеки і оборони України та Національну раду України з питань телебачення і радіомовлення слідкувати за дотриманням законодавства нововиявленим каналом, а політичні сили, авторитетних коментаторів та експертів не відвідувати ефіри нового медіа.
Крім того, НМР закликає органи правопорядку розпочати розслідування за фактом поширення колишніми працівниками 112, Zik, NewsOne інформації, що порушує національне законодавство.
«Скоро набере чинності нове медійне законодавство, тому варто зважати на додаткові контентні обмеження, які будуть впроваджені у площині захисту безпеки національного інформаційного простору. Тому, навіть якщо канал отримує ліцензію, громадянському суспільству треба уважно слідкувати за його діяльністю і, у разі виявлення порушень, писати до Національної ради з вимогою належного реагування» - додають у НМР.
Телеканал Ukraine World News розпочне мовлення 22 січня 2023 року. Водночас трансляція телемарафону не передбачається, хоча за рішенням РНБО телеканали з українською ліцензією мають його транслювати.
Український бізнесмен Віталій Кропачов отримав контроль над компанією «Корона санрайс», яка має цифрову ліцензію для трансляції 4 каналу, що досі належить нардепу-колаборанту Олексію Ковальову.