Франція ще не ухвалила рішення щодо поставки Україні важких танків Leclerc, але воно «не є неможливим».

Про це заявила міністр закордонних справ Франції Катрін Колонна на спільній з главою МЗС України Дмитром Кулебою пресконференції в Одесі, повідомляє кореспондент Укрінформу.
«Як відомо, президент Франції Еммануель Макрон доручив міністру оборони вивчити це питання (щодо поставки Україні важких танків Leclerc). На даний момент можу сказати, що жодного рішення ще не ухвалено, але жодне рішення не є неможливим», - сказала Колонна.
Вона зазначила, що Франція веде постійний діалог з українською владою щодо оборонних потреб України, і поінформувала, що значну частину перемовин з главою МЗС України було присвячено цьому аспекту.
«Хочу нагадати, що наразі пріоритетом України залишається отримання додаткових систем протиповітряної оборони. Про це, зокрема, вчора казав міністр оборони України. Я гадаю, що ми зі свого боку надамо відповідь на це прохання», - зазначила очільниця МЗС Франції.
Як повідомлялося, президент Франції Еммануель Макрон під час телефонної розмови 4 січня пообіцяв Президенту Володимиру Зеленському, що ЗСУ незабаром отримають французькі бронеавтомобілі AMX-10RC.
У середу, 25 січня, Німеччина й США оголосили про поставки основних бойових танків в Україну.
Глава МЗС Італії Антоніо Таяні заявив 18 січня, що Італія і Франція вже завершують підготовку до відправки в Україну нової системи протиповітряної та протиракетної оборони SAMP/T.