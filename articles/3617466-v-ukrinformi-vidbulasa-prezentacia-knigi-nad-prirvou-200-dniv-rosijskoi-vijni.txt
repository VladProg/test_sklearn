В Укрінформі презентували книжку про масштабну війну росії проти України “Над прірвою. 200 днів російської війни”.

Про це повідомляє кореспондент Укрінформу.
Автори роботи - академік, перший віцепрезидент НАН України, голова Наглядової ради Українського інституту безпекових досліджень Володимир Горбулін та директор Центру досліджень армії, конверсії та роззброєння Валентин Бадрак - проаналізували перші 200 днів війни та надали читачу можливість знайти відповіді на питання, які виникли після 24 лютого.

Книжка "Над прірвою. 200 днів російської війни", відзначають автори, - про ключові епізоди перших двохсот днів українського спротиву: синтез подій, рішень, досягнень, провалів. У ній реалізовані зусилля щодо пошуку відповіді, як така масштабна війна з безпрецедентними за розмахом жахливими руйнуваннями міст, масовими вбивствами, звірячими катуваннями і ґвалтуваннями цивільних беззбройних людей стала можливою.

Під час виступу Володимир Горбулін зазначив: “Це непроста війна. Вона не закінчиться ані завтра, ані післязавтра, ані через тиждень, і треба підійти до того, яким чином знайти можливість, з одного боку, коментувати всі події, а з іншого боку - шукати можливість надати якусь перспективу подій, які будуть розвиватися. А найголовніше — шукати ті кроки для країни, першочергово в оборонно-промисловому комплексі, які б допомогли їй не тільки вижити, а розвиватися після війни”.

Академік зауважив, що ніколи ще нація не була так об'єднана, як зараз.
“Я не можу згадати з першого дня, щоб люди так вірили в Україну, щоб так були готові жертвувати всім заради своєї рідної країни і щоб так вірили в майбутню перемогу”.
Своєю чергою директор Центру досліджень армії, конверсії та роззброєння Валентин Бадрак відзначив, що книжка є корисною для нинішніх реалій та для сучасного інформаційного простору.

“Дуже важливий момент, на мій погляд, того, що ми зачепили, — це відповідь на питання старту, чому Україна опинилася не готовою до війни, і увійшла у війну не готовою. Питання друге — чому західні партнери почали так швидко насичувати зброєю, а потім зупинялися. Тобто питання — чому вони штучно гальмують наші контрнаступи і як здійснюється управління цією війною. Ну, і звісно, питання майбутнього: що нам робити далі після того, як гаряча фаза війни закінчиться не “корейським сценарієм””, - розповів Бадрак.
Він також повідомив, що один із розділів книжки присвячений портрету путіна.


Директор Центру досліджень армії, конверсії та роззброєння також вважає, найближчі 10-15 років після перемоги України буде період протистояння з рф, але ні в якому разі зараз не можна дати противнику оговтатись.
“Якщо ми дамо путіну оговтатися, то друга війна буде готова навіть не через 2-3 роки, а критичними можуть опинитися квітень-травень наступного року”, - зазначив Бадрак.
Підсумовуючи презентацію, Бадрак зауважив, що це перша аналітична робота щодо початку війни в Україні, яка підготовлена українськими авторами. Адже іноземна аналітика перебігу подій в Україні має часом провокативні меседжі.
Видавець, генеральний директор видавництва «Брайт Букс» Дмитро Кириченко розповів, що перша публічна презентація книжки “Над прірвою. 200 днів російської війни” відбудеться в Українському домі 25 листопада о 17.00. Вхід вільний.
Він також повідомив, що книжка є у продажу, і всі охочі можуть її придбати.
Як повідомляв Укрінформ, Український інститут книги провів опитування про роботу видавців в умовах повномасштабної війни.