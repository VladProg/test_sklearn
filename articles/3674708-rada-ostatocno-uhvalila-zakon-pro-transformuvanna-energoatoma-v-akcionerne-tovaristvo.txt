Верховна Рада підтримала пропозиції щодо усунення неузгодженостей в ухваленому 6 лютого законі №8067 «Про особливості утворення АТ «Національна атомна енергогенеруюча компанія «Енергоатом».

За уточнення неузгодженостей проголосувало 237 народних депутатів, повідомив парламентарій Ярослав Железняк у Телеграмі, передає Укрінформ.
Документ визначає процедуру утворення акціонерного товариства «НАЕК «Енергоатом», 100% акцій якого належать державі, та встановлює порядок формування статутного капіталу товариства, а також його функціонування після створення.
Для забезпечення економічної безпеки та захисту інтересів держави, документом передбачено обмеження, пов’язані із забезпеченням збереження корпоративних прав держави, майна АЕС, ядерних матеріалів та об’єктів, призначених для поводження з радіоактивними відходами.
Як повідомлялося, статус АТ дасть змогу НАЕК підвищити ефективність своєї діяльності, зокрема шляхом удосконалення корпоративного управління. Набуті державою в результаті утворення АТ акції не підлягають приватизації.
Корпоратизація "Енергоатома" передбачена кредитною угодою між компанією та Європейським банком реконструкції та розвитку (ЄБРР) і ратифікованою Верховною Радою гарантійною угодою "Комплексна зведена програма підвищення рівня безпеки енергоблоків атомних станцій".