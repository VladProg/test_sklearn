У четвер працівники Twitter почали масово звільнятися, адже цей день Ілон Маск визначив як крайній термін - кожен мусить вирішити, чи залишиться в компанії для створення Twitter 2.0, чи розпрощається з нею.



Як передає Укрінформ із посиланням на The New York Times, за кілька годин до закінчення крайнього терміну компанія перебувала в цілковитому безладі.
До 17:00 сотні співробітників Twitter, схоже, вирішили звільнитися, зазначає видання. На підтвердження цього рішення вони розміщали відповідні емодзі в соцмережах.
Аби зупинити процес масового звільнення, власник Twitter Маск та його радники провели зустрічі з деякими працівниками, яких вважають «критично важливими».
На цьому тлі компанія оголосила, що закриє офісні будівлі та закриє доступ працівникам до понеділка.
У середу Маск дав співробітникам трохи менш як 36 годин, аби вони визначилися щодо подальшого перебування в компанії. За його словами, ті, хто звільнився, отримають тримісячну вихідну допомогу.
Таке раптове звільнення великої кількості працівників поставило питання про те, як працюватиме Twitter далі, зауважує видання.
Як повідомлялося, новий власник Twitter Ілон Маск заявив, що розраховує скоротити свій час у компанії та знайти нового СЕО.
Фото: АА