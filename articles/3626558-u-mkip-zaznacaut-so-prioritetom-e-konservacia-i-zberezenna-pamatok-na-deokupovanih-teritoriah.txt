Міністерство культури та інформаційної політики працює над консервацією на зимовий період закладів культури, історичних та культурних пам'яток на деокупованих територіях, а про реставрацію і відновлення пошкоджених ітиметься після перемоги.

Про це сказала заступниця міністра культури та інформаційної політики Галина Григоренко на презентації звіту Американського та Українського ПЕН-центрів про втрати української культури внаслідок повномасштабної війни, передає кореспондент Укрінформу.
"У першу чергу йдеться про консервацію, якщо ми говоримо про пам’ятки і так звану підготовку до зими тих закладів культури, які мають цінне майно - це можуть бути і музеї, і бібліотеки і театри, і філармонії, де є музичні інструменти, і музичні школи - для того щоб вони могли пережити зиму. Тобто, пріоритетів у нас два — це проходження зимового періоду і консервація тих памяток, які, можливо, і не є закладами культури, але це для нас об'єкти спадщини", - сказала Григоренко.
За її словами, через обмежені можливості державного бюджету міністерство зараз виконує більше координуючу функцію, співпрацюючи з цьому питанні з міжнародними організаціями та міністерствами різних країн.
Водночас заступниця міністра наголосила, що відновлення, реставрація пам'яток культури та історії можливі тільки після перемоги.
"Жоден міжнародний донор зараз не зможе надавати кошти, наприклад, на відновлення цінного вітражу ХІХ століття, який був зруйнований під час російської атаки", - зауважила вона.
Григоренко також підкреслила, що втрати у сфері культури України не обмежуються тільки матеріальними ціностями, будівлями, - їх спектр більш широкий, і для оцінки потрібно багато часу. Йдеться і про втрати музеї, які грабували окупанти, бібліотек, втрати людей, часові втрати, уточнила посадовець.
Як повідомлялося, міністр культури та інформаційної політики Олександр Ткаченко раніше заявляв, що Україна розраховує на солідарність країн Євросоюзу в захисті культурної спадщини від російських загарбників та зосереджує зусилля на нагальних потребах для збереження об’єктів культури в умовах зими.