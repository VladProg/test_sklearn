Перший заступник міністра аграрної політики та продовольства України Тарас Висоцький прогнозує, що за результатами січня 2023 року експорт агропродукції з України може становити близько 5 млн т, шо є непоганим показником в умовах війни.

Як передає Укрінформ, про це повідомляє пресслужба Мінагрополітики.
«Незважаючи на всі складнощі, які створює нам росія, обмежуючи можливість інспекцій суден у Босфорі, все-таки нашим аграріям-підприємцям вдається продовжувати експорт зерна. За результатами січня ми можемо мати близько 5 млн т загального експорту, що є дуже непоганим показником в умовах війни», – розповів Висоцький.
Він підкреслив, що через складність логістики показники експорту у порівнянні з минулим маркетинговим роком зменшилися на 30%. Передовсім це пов’язано із недозавантаженістю потужностей чорноморських українських портів, а також через зупинку роботи інших портів.
«Важливо, що зменшення виробництва не створило дефіциту і ми залишаємося експортно-орієнтованою країною щодо с/г культур, у тому числі пшениці. Абсолютна більшість вирощеного продовжується експортуватися. Тому наші пропозиції до продажу і до експорту залишаються суттєвими», – зазначив заступник міністра.
На думку Висоцького, одна з найбільших проблем в контексті експорту українського збіжжя - це цінова політика, яка сформувалася через війну. Він пояснив, що раніше в Україні ціна на зерно залежала від міжнародної, від неї відмінусовувалася ще вартість логістики, яка тоді була не надто дорогою, бо судна з чорноморських портів рухалися безперешкодно в пункти призначення.
«Наразі так само є міжнародна ціна, але до додаткових витрат тепер додається час простою в Босфорі, що може становити $30-40 на тонні. Також подорожчало страхування, внутрішнє перевезення через вищу ціну пального. І у підсумку фермер отримує на декілька тисяч грн менше. Тобто, ми бачимо, як дохід українського аграрія з’їдається через збільшення логістичних вартостей на кожному ланцюгу», – сказав урядовець.
За його словами, змінилася і географія експорту. До початку війни українська агропродукція відправлялася в 95% країн світу.
«Зараз немає можливості повноцінно використовувати морський транспорт через часткову роботу портів. Після перемоги та повноцінного відновлення роботи морського транспорту в тому числі контейнерних перевезень, які зараз недоступні, географія повернеться до своїх попередніх значень. Ми очікуємо збільшення поставок у Південно-Східну Азію, а також екваторіальну та Південну Африку», – додав Висоцький.



Як повідомляв Укрінформ, за 27 днів січня 2023 року Україна експортувала 3,245 млн т зернових та зернобобових: пшениці - 990 тис. т, ячменю - 173 тис. т та кукурудзи - 2,065 млн т.