Із окупованих районів Донеччини і Луганщини російські загарбники вивезли 300 дітей до москви на «лікування».

Про це в Телеграмі повідомила Луганська ОВА, передає Укрінформ.
“До москви доправлено на «лікування» 300 дітей з Луганщини та Донеччини”, - йдеться в повідомленні.
Зазначається, що виїзні бригади російських медиків восени проводили медогляди юнаків та дівчат майже в кожному місті окупованої Луганщини. “Подекуди навіть вчителі в школах збирали з дітей гроші за можливість бути обстеженим. 300 із них відправлено до московських стаціонарів. Нібито при виявленні «серйозних травм» першу допомогу їм надали ті самі медпрацівники, які діяли на виїзді. А потім пацієнтів за допомогою спецтранспорту чи санітарної авіації доставили до москви, де вони продовжили проходити лікування та реабілітацію», - йдеться у повідомленні.
В ОВА наголошують, що до приходу окупантів діти та батьки навіть не здогадувалися про свій “тяжкий стан”.
“Важко уявити, скільки дітей регіону під приводом госпіталізації депортовано в інші населені пункти рф”, - додали у військовій адміністрації.
Як повідомлялося, із захоплених територій України загарбники вивезли на «новорічні свята» до рф близько 2000 дітей.