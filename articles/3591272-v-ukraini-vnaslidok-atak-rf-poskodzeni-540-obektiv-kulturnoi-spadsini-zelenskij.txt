В Україні від початку повномашстабної війни внаслідок російських атак пошкоджено 540 обʼєктів культурної спадщини, культурних інституцій та релігійних споруд.

Про це заявив Президент Володимир Зеленський у зверненні до учасників 215-ї сесії Виконавчої ради ЮНЕСКО, передає Укрінформ.
“540 – це загальна кількість пошкоджених російськими ударами обʼєктів культурної спадщини, культурних інституцій та релігійних споруд в Україні за час повномасштабної війни з 24 лютого. Майже 200 зруйнованих або пошкоджених храмів! І, можливо, поки я звертаюся до вас зараз, одним із російських ударів були пошкоджені ще й інші культурні чи освітні обʼєкти, ще й інші меморіали чи храми”, - сказав Зеленський.
За його словами, внаслідок обстрілів російською армією також зруйновано понад 2600 освітніх обʼєктів в Україні.
“Учора в Києві, у нашій столиці, російська ракета вдарила по перехрестю в центральній частині міста. Загинули люди – згоріли просто в машинах. І це було за 700 метрів від дзвіниці Софійського собору – об’єкта Всесвітньої спадщини ЮНЕСКО. На тому ж таки перехресті розташовані корпуси університету Шевченка – одного з найважливіших університетів сходу Європи. Він постраждав від цього удару. Інститут філології розбитий. росія може присвоїти собі спеціальне звання переможниці університетів, інститутів, академій і шкіл", - сказав глава держави.
Він також зауважив, що внаслідок ракетного удару на вулиці Терещенківській у Києві були пошкоджені будівлі музею Ханенків, музею Шевченка, одне з найвідоміших київських видавництв.
Водночас Президент нагадав про російський ракетний удар по Бабиному Яру у Києві та обстріл Менори у Дробицькому Яру Харківської області, що стались у березні.
Як повідомлялося, зранку 10 жовтня росія завдала масованого ракетного удару по всій території України. Загалом було випущено 84 крилаті ракети та 24 безпілотники.