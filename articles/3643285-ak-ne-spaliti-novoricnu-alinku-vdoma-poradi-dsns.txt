У Державній службі України з надзвичайних ситуацій надали перелік порад громадянам щодо безпечного поводження з ялинками вдома.

Про це під час брифінгу у Медіацентрі Україна — Укрінформ заявив заступник директора Департаменту запобігання надзвичайним ситуаціям ДСНС України Роман Рудак.
«Хочемо нагадати елементарні правила і норми, яких необхідно дотримуватися під час облаштування в оселях новорічної ялинки. Насамперед при їх облаштуванні потрібно розуміти, що штучна ялинка завжди більш схильна до займання», - сказав він.
Рудак наголосив, що громадянам категорично забороняється при облаштуванні ялинки прикрашати її такими засобами, як марля, вата тощо – тобто усіма засобами, які можуть швидко зайнятися.
Ялинку категорично заборонено прикрашати свічками. Також потрібно враховувати її розташування для того, щоб вона не заважала шляхам евакуації у випадку загоряння, додав він. Новорічна красуня має знаходитися не менше чим пів метра від обігрівачів, телевізорів, магнітофонів тощо. Окрім того, прикрашаючи ялинку електричними гірляндами, слід звернути увагу, щоб вони були сертифіковані. І обов’язково перевірити цілісність самої гірлянди, зазначив представник ДСНС.
Чиновник уточнив, що якщо на ялинці сталася пожежа, то людям, у першу чергу, не потрібно панікувати, а необхідно максимально швидко, якщо це можливо, вимкнути гірлянду з розетки, і спробувати самотужки загасити пожежу. При цих заходах потрібно розуміти, що штучну ялинку не можна гасити водою, її необхідно накрити сухою тканиною, яка при облаштуванні ялинки у людини має бути під рукою.
«Найкраще, щоб у вас в кімнаті знаходився вогнегасник. Живу ялинку можна гасити і тканиною, і заливати водою, і засипати піском. Якщо ви розумієте, що самотужки не в змозі погасити ці наслідки пожежі, то необхідно негайно викликати рятувальників за номером 101 - вони максимально швидко прибудуть і допоможуть», - порадив Рудак.
Відповідаючи на питання щодо поводження з піротехнікою, заступник директора Департаменту запобігання надзвичайним ситуаціям ДСНС заявив, що здебільшого всі правила поводження з піротехнікою прописані виробником на самій упаковці від піротехнічного засобу. На цих упаковках визначена відстань, на якій цей засіб потрібно облаштовувати, як закріплювати; безпечна відстань, на яку людям потрібно відійти; термін, на який не можна підходити до приладів піротехніки, а також вказана вікова заборона щодо цих засобів та інше.
«Але щодо піротехніки, насамперед потрібно знати елементарно просту річ – те, що під час воєнного стану в країні заборонено використовувати піротехнічні засоби. Все», - наголосив Рудак.
Як повідомляв Укрінформ, перший заступник начальника Департаменту патрульної поліції Олексій Білошицький раніше наголошував, що у більшості регіонів України обласні військові адміністрації ухвалили рішення про заборону використання піротехнічних виробів. У Києві це наразі також заборонено. За його словами, відповідальність за порушення передбачена по декількох статтях КУпАП.