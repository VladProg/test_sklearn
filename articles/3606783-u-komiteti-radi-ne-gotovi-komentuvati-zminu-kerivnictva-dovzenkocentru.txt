Рішення щодо зміни керівництва Національного центру Олександра Довженка не обговорювалось і не узгоджувалось із представниками Комітету Верховної Ради з питань гуманітарної та інформаційної політики.

Про це голова підкомітету у сфері кінематографу та реклами Комітету Верховної Ради з питань гуманітарної та інформаційної політики, заступник керівника фракції "Слуга народу" Павло Сушко повідомив у коментарі Укрінформу.
"Про призначення на посаду виконувачки обов’язків гендиректора голови Довженко-Центру Юлії Каждан дізнався вчора (2 листопада – ред.). Нічого про цю людину не знаю, тому коментувати її призначення не готовий. З нами як членами профільного комітету це рішення не обговорювалося і не узгоджувалося", – зазначив Сушко, наголосивши, що діяльність Державного агентства з питань кіно координується безпосередньо Кабінетом Міністрів.
Водночас депутат вказав, що Держкіно не взяло до уваги рекомендації гуманітарного Комітету ВР, ухвалені на засіданні 26 серпня, щодо невідкладного скасування наказу про реорганізацію Довженко-Центру. Окрім того, за його словами, не було враховано рекомендації – не ухвалювати жодного рішення щодо реорганізації в галузі кіно без попереднього обговорення з індустрією та профільним парламентським комітетом.
Попри це Сушко запевнив, що профільний підкомітет та комітет загалом готові і надалі бути майданчиком для пошуку шляхів розв'язання цього питання.
Як повідомлялося, раніше за результатами аудиту Олену Гончарук відсторонили від виконання обов'язків в.о. гендиректора ДП "Національний центр Олександра Довженка", вона залишилась на посаді керівниці Музею кіно Довженко-Центру.
2 листопада Юлію Каждан призначили на посаду т.в.о. генерального директора Національного центру Олександра Довженка. За даними ЗМІ, Каждан є засновницею та керівницею Кінологічного центру "Ерсте-Хунд". Цей факт викликав хвилю обурення і водночас жартів у соціальних мережах.
У Державному агентстві з питань кіно заявили, що на посаду керівника Довженко-Центру буде проведено конкурсний відбір, а до того часу обов’язки керівника виконуватиме кризовий менеджер, який має усунути недоліки, виявлені під час перевірки, та налагодити фінансово-господарську діяльність Центру.
Участі у конкурсі на посаду генерального директора кризовий менеджер не братиме.
Виконувач обов'язків директора Довженко-Центру Юлія Каждан перебуватиме на цій посаді не більше трьох із половиною місяців, поки триватиме процедура визначення переможця конкурсного відбору.