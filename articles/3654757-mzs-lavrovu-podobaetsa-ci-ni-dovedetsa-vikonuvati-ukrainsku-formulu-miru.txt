Міністр закордонних справ росії сергій лавров вкотре артикулював категоричну незацікавленість у мирі.

Про це заявив речник Міністерства закордонних справ України Олег Ніколенко у Фейсбуці, повідомляє Укрінформ.
«лавров вкотре артикулював реальні наміри росії. москва категорично не зацікавлена в мирі. Публічні маневри представників російського режиму про готовність до переговорів, «перемир’я на Різдво», очікування на «реальні» пропозиції Заходу – лише димова завіса для підготовки до чергової російської терористичної атаки по Україні», - зазначив він.
Речник підкреслив, що партнери України вже давно не звертають уваги на те, що кажуть в МЗС рф, і Україна отримала широку міжнародну підтримку формули миру Президента Зеленського.
«Це – комплексний документ із десяти пунктів, втілення яких допоможе відновити мир на українській землі та створить запобіжники для неповторення російської агресії в майбутньому. Подобається це комусь в кремлі, чи ні, але росії доведеться виконувати мирну формулу», - зауважив Ніколенко.
Дипломат додав, що аби пришвидшити настання цього моменту, команда МЗС на чолі із Дмитром Кулебою продовжуватиме працювати над забезпеченням сил оборони України всією необхідною міжнародною допомогою: танками, системами протиракетної та протиповітряної оборони, ракетами великої дальності, боєприпасами, тренуванням наших захисників та фінансами.
Як повідомлялося, глава МЗС країни-агресора заявив, що про переговори з Президентом України Володимиром Зеленським не може бути і мови.