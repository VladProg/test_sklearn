В Україні зафіксували перший випадок зараження новим підвидом штаму коронавірусу «Omicron» XBB.1.5, або «Кракен».

Про це у Фейсбуці повідомило Міністерство охорони здоров’я, передає Укрінформ.

"Випадок був зафіксований у Сумській області у людини, яка не пройшла курс вакцинації проти коронавірусу", - йдеться у повідомленні.
У МОЗ нагадали, що за даними Всесвітньої організації охорони здоров'я, XBB.1.5 не має специфічних мутацій, які б могли робити його небезпечнішим за інші субваріанти. Проте порівняно з попередніми штамами, XBB.1.5 найбільш ефективно ухиляється від імунної відповіді людини та здатний викликати серйозні захворювання у людей похилого віку та людей з ослабленим імунітетом.
Технічна консультативна група ВООЗ з еволюції вірусу дійшла висновку, що цей штам може сприяти збільшенню рівнів захворюваності. Також він доволі швидко заміщує стандартний варіант «Omicron», який циркулював раніше (наприклад, у США з 1% на 47-му тижні 2022 року до 8% на 50-му тижні).
Загалом, за наявними даними, з 22 жовтня 2022 р. по 11 січня 2023 р. у 38 країнах зареєстровано 5288 випадків COVID-19, викликаних субваріантом «Omicron» XBB.1.5. Більшість із них реєструвалися у США (82,2%), Великій Британії (8,1%) і Данії (2,2%).
У МОЗ наголосили, що вакцинація є головним способом уберегтися від тяжкого перебігу захворювання на коронавірус та потенційно нових штамів. Зазначається, що Центр громадського здоровʼя на постійній основі здійснює молекулярний епідеміологічний нагляд за SARS-CoV-2, від початку такого нагляду зроблено понад 900 секвенувань.
Як повідомлялося, за даними МОЗ, щотижня в Україні фіксується 3,5-4 тис. випадків захворювань на коронавірусну хворобу і 2 тис. госпіталізацій.