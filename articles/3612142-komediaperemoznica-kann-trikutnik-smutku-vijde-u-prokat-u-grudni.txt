Драматична комедія «Трикутник смутку» вийде на екрани українських кінотеатрів 8 грудня.

Про це Укрінформу повідомили в компанії «Артхаус трафік».
Картина здобула «Золоту пальмову гілку» на цьогорічному Каннському кінофестивалі - другу для шведського режисера Рубена Естлунда (першу він отримав у 2017 за фільм «Квадрат»), який став одним із дев’яти режисерів, які двічі одержали головну нагороду Канн за всю історію фестивалю.

Сюжет фільму розгортається довкола пари супермоделей, які вирушають у подорож на люксовій яхті. Пасажири судна - розпещені й надвпливові багатії, капітан - неврівноважений і завжди п’яний цинік. Розкішна й «інстаграмна» подорож обертається справжньою катастрофою.

Одну з ключових у фільмі ролей - харизматичного капітана - виконує триразовий номінант на премію «Оскар» Вуді Гаррельсон («Три білборди за межами Еббінґа, Міссурі», «Народ проти Ларрі Флінта», «Справжній детектив»).
Видання Time Out назвало фільм «ідеальною комедією для нашого часу», Variety — «страшенно смішним», а The Wall Street Journal — «одним із найбільш яскравих та провокаційних фільмів року». Рейтинг картини на платформі IMDb становить 7,9.
«Трикутник смутку» - номінант на премію Європейської кіноакадемії в чотирьох категоріях: найкращий фільм, режисер, актор та сценарій.
Українська прем’єра відбулася на Київському тижні критики - «Трикутник смутку» став фільмом-відкриття фестивалю.