Кабінет Міністрів ухвалив розроблений Міністерством закордонних справ проєкт Закону України «Про ратифікацію Угоди між Урядом України та Організацією економічного співробітництва та розвитку щодо привілеїв, імунітетів та пільг, наданих Організації та Офісу Організації в Україні».

Про йдеться у повідомленні МЗС, передає Укрінформ.
Відповідно до нього, угода має на меті сприяти процесу створення та належного функціонування Офісу ОЕСР в Україні задля подальшої активізації плідного співробітництва між урядом України та Організацією.
Проект згаданої Угоди, розроблений МЗС на заміну діючої Угоди між урядом та ОЕСР від 19 грудня 1997 року, приведений у відповідність до сучасних реалій та за формою відповідає аналогічним угодам між ОЕСР та державами-членами Організації.
Міністерство відзначає, що дана ратифікація створить правові умови для офіційного започаткування діяльності Офісу ОЕСР у Києві, який функціонуватиме наразі тимчасово. Оскільки Україна визнана потенційним членом ОЕСР, офіс працюватиме попередньо до 2026 року задля надання підтримки нашій державі під час відновлення. Після набуття членства офіс ОЕСР діятиме в Україні на постійній основі.
Водночас, як повідомив прем’єр-міністр України Денис Шмигаль уряд подає до парламенту законопроєкт, який дозволить створити Офіс Організації економічного співробітництва та розвитку (ОЕСР) в Україні
«Уряд подає до парламенту законопроєкт, який дозволить створити Офіс ОЕСР в Україні. Ми передали заявку про вступ в організацію ще влітку минулого року. Півтора місяця тому ми домовилися з головою ОЕСР про відкриття офісу в Києві. Тепер робимо крок з нашого боку, аби втілити цю домовленість», - зазначив очільник уряду.
Шмигаль пояснив, що створення Офісу ОЕСР необхідне для формування великої коаліції з країн та організацій, аби якомога якісніше і швидше реалізувати План відновлення України. Ключовим елементом цього плану є вступ України до Європейського Союзу.
Як повідомлялося, Організація економічного співробітництва та розвитку (ОЕСР) визнала Україну своїм потенційним членом, що відкриває шлях до вступу в так званий клуб успішних країн.