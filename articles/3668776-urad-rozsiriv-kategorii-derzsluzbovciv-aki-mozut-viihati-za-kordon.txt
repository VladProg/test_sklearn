Уряд розширив категорії жінок та чоловіків серед держслужбовців, які можуть виїхати за кордон.

Як передає Укрінформ, про це Державна прикордонна служба повідомляє у Телеграмі.
Згідно з постановою Кабінету міністрів № 119 від 10 лютого, жінка, яка є усиновлювачем, опікуном, піклувальником, однією з прийомних батьків або однією з батьків-вихователів, яка виховує дітей до 18 років, може виїхати за кордон для відвідування дитини або її супроводу.
Для цього необхідні: закордонний паспорт, свідоцтво про народження дитини, документи, що підтверджують перебування дитини за кордоном.
Чоловіки додатково повинні мати документи, що підтверджують статус одинокого батька, виховання та утримання дитини батьком самостійно.
Як повідомляв Укрінформ, 27 січня Кабмін ухвалив та одразу ж оприлюднив постанову, яка забороняє на час війни виїзд чиновників за кордон без поважних причин. У документі також зазначено, що у виняткових випадках пропуск через держкордон дозволений одиноким батькам або матерям для відвідування своїх дітей віком до 18 років, які перебувають за межами України. Можна виїхати для лікування за кордоном. Голова Державної прикордонної служби може ухвалити рішення про дозвіл на перетин державного кордону для осіб, у разі смерті за кордоном одного із членів сім’ї першого або другого ступеня споріднення.
Раніше РНБО ухвалила рішення, яке обмежує виїзд посадовців за кордон без мети державної важливості. Президент підписав указ про введення в дію відповідного рішення. Кабінету Міністрів було доручено розробити такий порядок перетину кордону посадовими особами, щоб підставою могло бути лише реальне службове відрядження.
Президент Володимир Зеленський заявив, що будь-який виїзд українських посадовців за кордон має здійснюватися винятково за рішенням Ради національної безпеки й оборони.