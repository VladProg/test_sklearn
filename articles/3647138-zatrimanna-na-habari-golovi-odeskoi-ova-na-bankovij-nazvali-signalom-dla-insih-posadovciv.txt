Затримання Службою безпеки заступника голови Одеської ОВА за пропозицію хабара є чітким сигналом іншим посадовцям, що за порушення закону буде відповідальність.

Про це зазначив заступник керівника Офісу Президента Кирило Тимошенко у Телеграмі, передає Укрінформ.
«Одеса. Заступник голови ОВА за гроші пропонував керівнику структурного підрозділу адміністрації своє "сприяння" в уникненні кримінальної відповідальності за привласнення державного майна, оцінивши свої послуги у 35 000 $. Під час отримання першого траншу був затриманий СБУ. Це неприпустимо, тим більше в такий час. Це чіткий сигнал всім посадовцям: хто порушує закон, будуть нести відповідальність за скоєне», - підкреслив він.
Тимошенко нагадав, що совість, порядність та честь державних службовців - основний запит суспільства. За його словами, усі, хто цього не розуміє, працювати на державу не буде.
Як повідомлялося, Служба безпеки України затримала заступника голови Одеської обласної військової адміністрації, який за 35 тис. дол. хотів звільнити підлеглого від кримінального покарання.