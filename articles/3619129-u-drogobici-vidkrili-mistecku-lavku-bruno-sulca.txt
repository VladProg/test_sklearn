У Дрогобичі в межах польсько-українського проєкту відкрили лавку Бруно Шульца.

Про це повідомляє пресслужба Дрогобицької міської ради, передає Укрінформ.
Зазначається, що Дрогобич та польське місто-побратим Битом спільно реалізували культурний проєкт на спомин про митця зі світовим іменем Бруно Шульца – відкрили лавки його пам’яті. У Дрогобичі Лавка Мрій Блакитноокого – саме так називається мистецька інсталяція – постала 19 листопада, у день 80-х роковин письменника в парку навпроти університету. В цьому приміщенні свого часу і навчався Бруно Шульц.






У Дрогобичі в межах польсько-українського проекту відкрили лавку Бруно Шульца / Дрогобицька міська рада




























Аналогічну лавку, місяць тому, урочисто відкрили у Польському Битомі. Там її встановили в новоствореному парку «Зустрічей». Загалом, 2022 рік у Битомі оголошений роком пам’яті Бруно Шульца – тож у місті регулярно відбуваються творчі перформанси, виставки та відкриття.
До Дрогобича на пам’ятний захід завітало чимало гостей із Польщі, зокрема Наталія Рудчик, консул Республіки Польща у Львові.
«Бруно Шульц є тим місточком, який об’єднує три великі нації – єврейську, польську та українську. Відкриття лавок пам’яті в Битомі та Дрогобичі закладає цеглинку майбутньої розбудови всієї Європи. З відкриттям лавок пам’яті Бруно – тримаємо і мистецький фронт», – наголосив очільник Дрогобицької громади Тарас Кучма.
Лавка Мрій Блакитноокого виконана за мотивами творів Бруно – зокрема картини Шульца «Зустріч» та оповідання «Республіка мрій». Лавка Бруно виготовлена з кортенової сталі, яка під впливом сонячного світла та повітря покривається природним шаром патини.
Пам’ятний захід мав продовження у стінах педагогічного університету – там урочистою панеллю «Ars longa – жива присутність, надія: на 80-ті роковини загибелі Бруно Шульца» відкрили щорічний літературно-мистецький проєкт «Друга осінь», який відбувається у Дрогобичі на знак вшанування відомого митця.
Бруно Шульц (12 липня 1892 — 19 листопада 1942, Дрогобич) — польський письменник та художник єврейського походження. Свої твори писав польською мовою. Літературні критики ставлять книжки Бруно Шульца на один рівень з творами Марселя Пруста та Франца Кафки. Посмертна слава Бруно Шульца — світового рівня. Вся його творчість може розглядатись як ремінісценція тих вражень та переживань, які він виніс зі свого дитинства, що пройшло у патріархальній єврейській родині у Дрогобичі — галицькому місті з його певним укладом життя, традиціями і ритуалами.
Найвідоміші літературні твори — «Цинамонові крамниці» та «Санаторій під клепсидрою».