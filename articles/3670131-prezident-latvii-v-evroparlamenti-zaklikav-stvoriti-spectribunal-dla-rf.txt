Міжнародна спільнота має знайти політичну волю та засудити росію за її злочини, зокрема створивши спеціальний трибунал, тоді як країнам Європи слід виявити політичну волю та дати Україні майбутнє в ЄС.


Про це Президент Латвії Егілс Левітс сказав у офіційному зверненні до Європейського парламенту в Страсбурзі, повідомляє власкор Укрінформу.
“Ніхто з нас не хоче жити у світі, де агресивна війна є нормою… Міжнародна спільнота має знайти політичну волю для створення трибуналу не лише заради справедливості для України, а й для того, аби не підривати стандарт міжнародного права, який був досягнутий після Другої світової війни», - сказав Левітс.
Президент Латвії розкритикував Європу за її наївне ставлення до російських джерел енергії, що призвело до залежності, попри застереження. Він також висловився на підтримку прохання євродепутатів до Європи використати для відновлення України заморожені російські активи, і не лише активи наближених до режиму олігархів, а й активи Центрального банку Росії.
«Хоча це складно, але юридично це можливо. Потрібна політична воля», – сказав він.
Левітс також закликав країни Європи бути на “правильному боці історії” та попросив дати Україні європейське майбутнє.
«Український народ вирішив. Тепер наша черга зробити це», - сказав він.
Президент Латвії також закликав до «політичного вирішення» викликів верховенству права в Європі, створених «популістськими аргументами щодо волі народу». Він попередив, що поточний розвиток подій може призвести до «ослаблення або навіть повної втрати самої демократії».
Як повідомляв Укрінформ, на початку лютого Європейський парламент у четвер, 2 лютого, схвалив резолюцію, яка закликає Євросоюз працювати над початком переговорів із Україною про вступ у ЄС.
9 лютого, виступаючи в ЄП, Президент Володимир Зеленський висловив переконання, що Європа лишатиметься вільною, допоки всі країни континенту дбатимуть про європейський шлях життя, та нагадав, що нині український європейський шлях життя намагається знищити росія тотальною війною, щоб після знищити і європейський шлях життя як такий для кожної з 27 країн Євросоюзу.