Будь-яка допомога росії зараз означає допомогу їй у руйнуванні Статуту ООН, а виправдання військової підтримки рф є лицемірством.

Як передає власний кореспондент Укрінформу, про це заявив журналістам міністр закордонних справ України Дмитро Кулеба перед початком засідання Генеральної Асамблеї ООН у Нью-Йорку.
"Що стосується допомоги росії різними способами, то я хотів би тут чітко заявити: я знаю, що деякі країни займають позицію, що війна припиниться тоді, коли буде припинено надання Україні зброї, а поставки зброї Україні розпалюють війну. З іншого боку, деякі країни як, наприклад, Північна Корея чи Іран, допомагають росії зброєю і заявляють, що вони мають право це робити, тому що інші країни допомагають Україні. Але це – лицемірство", - заявив він.
Кулеба наголосив, що Україна використовує своє право на самооборону, закріплене у Статуті ООН.
"І коли ви відправляєте зброю Україні, то ви цим самим допомагаєте Україні захищати Статут ООН. росія порушила Статут ООН, ставши агресором, порушивши кордони та вчиняючи звірства. Тому якщо ви відправляєте зброю їм, то ви допомагаєте зруйнувати Статут ООН та все, що відстоює ООН", - наголосив очільник українського зовнішньополітичного відомства.
Він підкреслив, що "тут все просто" – є Україна як жертва міжнародного злочину агресії та є росія, яка вчиняє міжнародний злочин агресії.
"І кожна країна, приймаючи свої рішення, має керуватися цим принципом", - додав міністр.
Як повідомляв Укрінформ, раніше постійна представниця США при ООН Лінда Томас-Грінфілд заявляла, що Іран і Північна Корея, які вже передавали росії зброю та боєприпаси для ударів по Україні, продовжують розглядати можливості нових постачань – попри заборону Ради Безпеки ООН.
Також ЗМІ повідомляють про намір росії отримати зброю від Китаю.