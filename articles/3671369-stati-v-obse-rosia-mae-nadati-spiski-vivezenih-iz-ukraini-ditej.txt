росія має надати міжнародній спільноті списки незаконно вивезених з України дітей і дозволити цим дітям возз'єднатися зі своїми сім'ями в Україні.

Як передає кореспондент Укрінформу, про це заявив постійний представник США при ОБСЄ Майкл Карпентер під час засідання Постійної ради ОБСЄ у Відні.
"росія повинна надати міжнародній спільноті списки дітей, яких вона вивезла з України, і дозволити цим дітям возз'єднатися зі своїми сім'ями в Україні", - сказав він.
При цьому американський посол визнав, що "ймовірність того, що це станеться, принаймні на даний момент, є низькою".
"Через це ми повинні активізувати нашу діяльність тут, щоб захистити українських дітей. Ми повинні подумати про те, як ми можемо допомогти Україні зафіксувати і відстежити, куди росія вивезла українських дітей", - наголосив очільник американської місії в ОБСЄ.
Він вказав на те, що український уряд зібрав інформацію про майже 15 тис. українських дітей, примусово вивезених до росії, а їх реальна кількість, вочевидь, є набагато більшою. Також Карпентер нагадав, що лабораторія гуманітарних досліджень Єльського університету задокументувала, як росія утримує щонайменше 6 тисяч дітей у 43 таборах від окупованого росією Криму і до Магадана в Сибіру.
"Незаконне переміщення і депортація дітей є серйозним порушенням Четвертої Женевської конвенції про захист цивільного населення і, як таке, є воєнним злочином. Крім того, переміщення дітей з метою зміни, спотворення або ліквідації національної ідентичності може становити складову злочину геноциду", - заявив американський посол в ОБСЄ.
Як повідомляв Укрінформ, раніше постійний представник України при міжнародних організаціях у Відні Євгеній Цимбалюк заявив, що насильницька асиміляція росією вивезених з України дітей підпадає під визначення геноциду.