Президент Володимир Зеленський переконаний, що Європа лишатиметься вільною, допоки всі країни континенту дбатимуть про європейський шлях життя.

Про це він заявив під час виступу на спеціальному засіданні Європейського парламенту, повідомляє кореспондент Укрінформу.
“Європа завжди залишатиметься вільною, поки ми разом і поки ми дбаємо про нашу Європу, дбаємо про європейський шлях життя”, - зазначив Зеленський.

Відео: Офіс Президента
За його словами, сучасна і мирна Європа дає світу європейський шлях життя, європейський спосіб і правила життя, коли кожен і кожна мають значення, діє верховенство права, держави прагнуть бути соціальними, а суспільства відкритими; коли різноманіття є цінністю, а різні цінності поєднані справедливою рівністю; коли кордони не порушені, але їхній перетин не відчувається; коли люди вірять у завтра і готові вийти на площу, щоб вибороти своє “завтра”; коли між президентом і протестувальниками один єдиний бар’єр і це - чесні вибори.
“Це — наша Європа, такі наші правила, такий наш way of life. І для України це шлях до свого дому. Зараз я тут, щоб захистити шлях нашого народу додому - усіх українців, усіх українок різного віку та різних політичних переконань, різного соціального статусу, різного погляду на релігію, різної особистої історії, але однієї з вами усіма європейської історії”, - наголосив Зеленський.

Глава держави нагадав, що нині український європейський шлях життя намагається знищити росія тотальною війною, щоб після знищити і європейський шлях життя як такий для кожної з 27 країн Євросоюзу.
“Ми це не дозволимо”, - запевнив український лідер.
Зеленський подякував європарламентіям за підтримку і запросив відвідати Україну.
Як повідомлялося, Президент Володимир Зеленський у четвер перебуває з візитом у Брюсселі.
Напередодні, 8 лютого, він відвідав Велику Британію, де зустрівся з Королем Чарльзом III і Прем’єр-міністром Ріші Сунаком, а також з українськими військовослужбовцями, які проходять там навчання.
Того ж дня він прибув до Парижа, де зустрівся з президентом Франції Еммануелем Макроном та Федеральним канцлером Німеччини Олафом Шольцом.
Фото: European Union