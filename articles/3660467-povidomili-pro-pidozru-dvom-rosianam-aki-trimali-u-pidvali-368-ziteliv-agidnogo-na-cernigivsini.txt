Правоохоронці повідомили про підозру ще двом російським військовим, які у тимчасово захопленому селі Ягідне Чернігівської області тримали у підвалі школи 368 місцевих жителів, внаслідок чого 10 людей померли.


Як передає Укрінформ, про це Офіс генерального прокурора повідомляє у Телеграмі.
За даними слідства, під час тимчасового захоплення села Ягідне Чернігівського району підозрювані, що проходили службу у військовій частині 55115 з дислокацією в місті Кизил Республіки Тива, погрожуючи розстрілом, виганяли людей із домівок та примусово відводили до підвалу школи.

росіяни утримували людей у підвалі з 3 по 31 березня 2022 року. У приміщенні площею 197 кв. м перебували 368 осіб, з них 69 дітей. Наймолодшій дитині було півтора місяця, а найстаршому за віком заручнику - 93 роки. Фактично людей використовували як живий щит, оскільки приміщення школи було «штабом» росіян. Через нелюдські умови утримання - відсутність достатнього простору, належних санітарних умов, доступу до повітря, їжі, води - померли 10 літніх людей.
Як повідомляв Укрінформ, у червні 2022 року правоохоронці оголосили про підозру 8 військовослужбовцям збройних сил російської федерації через смерть 10 цивільних осіб у Ягідному Чернігівській області в березні.