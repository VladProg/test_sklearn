Міністерство закордонних справ України вимагає від Financial Times провести редакційне розслідування щодо матеріалів, які мають ознаки дезінформації в інтересах росії.

Про це заявив речник МЗС України Олег Ніколенко у Твіттері, повідомляє Укрінформ.
Він зауважив, що 6 лютого у Financial Times вийшла стаття «Прем’єр-міністерка Молдови закликає до збільшення допомоги ЄС задля приборкання контрабанди зброї з України», на початку якої зазначається, що (нині експрем’єр-міністерка Молдови) Наталія Гаврилиця, нібито, розповіла виданню про те, що її країна «спостерігає збільшення» контрабанди зброї, людей та товарів із України на тлі війни.
Далі, за словами речника МЗС, автор одразу окреслює масштаб проблеми та додає, що у відповідь, як йдеться в матеріалі, Брюссель створив «центр підтримки» в Молдові, намагаючись відстежувати та протидіяти спробам незаконної торгівлі. Ця ініціатива, за словами Гаврилиці, досягла «успішних зусиль в контексті припинення контрабанди зброї та людей».
Ніколенко наголосив, що водночас у цитаті експремʼєрка безпосередньо не говорить про факти контрабанди зброї: «Ми не хочемо стати країною, де зростають загрози безпеці, або посилюється. . . торгівля людьми або контрабанда». Гаврилиця також каже, що Молдові потрібна підтримка ЄС, щоб «не дозволити мережі контрабанди розростися».
Дипломат підсумував, що цитати експрем’єрки Молдови не відповідають заголовку матеріалу Financial Times, а автор статті також не наводить жодних доказів контрабанди зброї.
«Ба більше, ми не отримували жодної підтвердженої інформації або конкретних фактів від молдовської сторони про поставки контрабандної зброї з України», - поінформував речник МЗС України.
На переконання Ніколенка, цей матеріал є черговою дезінформацією, метою якого є дискредитація міжнародної військової допомоги Україні.
«росія інвестує численні ресурси, аби зараз завадити поставкам західної зброї нашій державі на тлі нового наступу російської армії. Очевидно, що стаття Financial Times мала посилити на Заході страх щодо того, що зброя, яка передається Україні, обернеться проти самих західних країн, потрапивши до рук кримінальних елементів», - підкреслив речник МЗС.
Ніколенко відзначив, що минулого року цей самий автор уже публікував схожу статтю із маніпуляцією щодо, нібито, контрабанди зброї із України. Тоді МЗС України теж заявило про вимогу від Financial Times негайно провести редакційне розслідування обставин появи матеріалів, які мають всі ознаки дезінформації в інтересах росії.
Як повідомляв Укрінформ, минулого року росія поширювала фейкові новини про, начебто, нецільове використання наданої Україні партнерами зброї, щоб зірвати її постачання.