За останній рік значно зросла кількість українців, які підтримують ідею святкування Різдва 25 грудня.

Про це повідомив заступник директора соціологічної групи "Рейтинг" Любомир Мисів на брифінгу в Медіацентрі Україна — Укрінформ, коментуючи результати опитування.
За його словами, за рік кількість тих, хто підтримує перенесення святкування Різдва на 25 грудня, зросла з 26% до 44%. Проти висловилися 31% респондентів (у 2021 – 58%), ще 23% зазначили, що їм це байдуже, 2% не змогли відповісти.
“Поступово змінюється думка щодо ідеї перенесення святкування Різдва. Ми прослідковуємо тенденцію до збільшення кількості тих, хто буде переходити на нову дату. Це ще не критична більшість громадян, але все ж таки ця тенденція зберігається. Причин тут є декілька. В першу чергу, на загальну думку впливає глобальний світ, світовий порядок денний. Святкування Різдва саме 25 грудня популяризується і в медіа”, - сказав Мисів.

За його словами, ще однією причиною є розв'язана рф війна, яка зміщує вектор суспільної думки у проукраїнський бік, а російські наративи поступово відходять.
“Третьою важливою причиною є те, що ми маємо іншу вибірку... І це методологічна проблема, адже доступу до окупованих територій ми не маємо. Ми маємо розуміти, що з 2014 року у нас окупований Крим та частина Донбасу, де ми не проводимо опитування. На цих територіях найбільше зосередження громадян.., які належали до Української православної церкви московського патріархату. Вони, до речі, найбільш консервативні щодо будь-яких змін, якщо це стосується церкви. Я думаю це також впливає на те, як змінюються погляди”, - зауважив заступник директора соціологічної групи "Рейтинг".
Згідно з даними дослідження, найбільше прихильників ідеї перенесення Різдва серед мешканців Заходу і Києва - там більше половини підтримують цю ідею. Серед жителів Центру відносна більшість (44%) не проти цієї ініціативи. Спостерігається значна підтримка ідеї перенесення святкування Різдва серед греко-католиків. Серед парафіян ПЦУ таких майже половина (46%), водночас третина проти такої ідеї. Натомість серед мешканців Півдня та Сходу відносна більшість не підтримує ідею перенесення дати святкування Різдва.
У віковому розрізі найбільше суперечностей спостерігається у старшій та середній вікових групах, де відносна більшість (більше 40%) підтримують ідею з перенесенням дати, водночас не менше третини проти. Серед молоді третина за перенесення, третина – проти, і ще стільки зазначили, що їм це байдуже.
За даними соціологів, за останній рік зросла кількість тих, хто святкує Різдво лише 25 грудня (з 4% до 11%), та тих, хто відзначає його в обидві дати (з 18% до 25%). Більше половини (55%) будуть святкувати Різдво 7 січня (у 2021 – 71%). При цьому 8% опитаних взагалі не святкують Різдво (найбільше таких серед молоді, мешканців півдня та столиці). Частіше про подвійне святкування Різдва, або ж святкування лише 25 грудня говорили мешканці Заходу, Києва, молодші опитані та греко-католики.
Загальнонаціональне опитування проводилося 20-21 листопада серед жителів України віком від 18 років і старших в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок. Загалом методом телефонних інтерв'ю з використанням комп'ютера було опитано 1 тис. українців.
Помилка репрезентативності дослідження з довірчою імовірністю 0,95: не більше 3,1%.