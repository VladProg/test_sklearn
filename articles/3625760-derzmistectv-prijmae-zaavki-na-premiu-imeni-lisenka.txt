Державне агентство з питань мистецтв та мистецької освіти оголосило конкурс на здобуття премії імені Миколи Лисенка у 2023 році.

Про це повідомляє пресслужба відомства, передає Укрінформ.
Зазначається, що премія імені Лисенка присуджується за видатні досягнення у галузі професійної композиторської творчості, виконавському мистецтві та музикознавстві. Водночас відомство підкреслює, що конкурсні роботи не можуть бути відзначені іншими преміями або державними нагородами.
Згідно з правилами конкурсу, музичні твори, концертні програми, музикознавчі праці, автори яких висуваються на здобуття премії, мають бути оприлюднені - надруковані, опубліковані в завершеному вигляді, записані аудіо-, відео-, СD - протягом останніх 5 років, але не пізніш ніж за 3 місяці до їх висунення на здобуття премії.
"Повторно премія може присуджуватися претенденту за наявності нових визначних досягнень у сфері музичного мистецтва та музикознавства, але не раніше ніж через 5 років після попереднього присудження премії. Вона не присуджується посмертно", - йдеться у дописі.
Свої пропозиції щодо претендентів можуть надавати спілки, навчальні заклади культури й мистецтва, а також концертні організації й мистецькі колективи.
Кінцевий термін прийому документів – 1 лютого 2023 року.
Як повідомлялося, премія імені Миколи Лисенка присуджується за видатні досягнення у сфері музичного мистецтва та мистецтвознавства. Грошовий фонд премії становить 20 тисяч грн.