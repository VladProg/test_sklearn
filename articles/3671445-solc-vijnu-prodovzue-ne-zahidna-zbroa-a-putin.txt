Затягує російську війну не озброєння, яке передають Україні партнери, а президент рф володимир путін, який не бажає завершувати її.


Про це заявив канцлер ФРН Олаф Шольц на Мюнхенській безпековій конференції, повідомляє власний кореспондент Укрінформу.
«Це не наша зброя подовжує війну, а навпаки. Чим раніше путін побачить, що його імперіалістичні цілі не реалізуються, тим більше шансів на завершення цієї війни», - сказав Шольц.
Він підкреслив, що «путінський ревізіонізм не переможе». За словами канцлера, Україна об’єднана як ніколи, ЄС згуртований як ніколи та стоїть поряд з Україною, а НАТО зміцнюється і розширюється.
Шольц також наголосив на необхідності притягнення до відповідальності винних у скоєнні воєнних злочинів в Україні. «Без відповідальності немає надії на довготривалий мир», - сказав він.
Канцлер додав, що західні суспільства цілком розуміють необхідність допомагати Україні та довіряють своїм урядам у тому, що вони роблять. путін, як сказав Шольц, не міг очікувати такої солідарності.
Німецький канцлер сказав, що дуже радий був би бачити Президента Володимира Зеленського в Мюнхені, але чудово розуміє, де він має бути цими днями – в Києві.
Як повідомлялося, Президент України виступив онлайн на Мюнхенській безпековій конференції першим, перед Шольцом.
Фото: @MunSecConf