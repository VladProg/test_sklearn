В Анкарі в рамках міжнародної конференції омбудсменів проходить друга двостороння зустріч уповноважених з прав людини України та росії.

Зустріч відбувається без присутності преси, повідомляє кореспондент Укрінформу.
Міжнародна конференція омбудсменів «Майбутнє прав людини у 21-му столітті», в якій бере участь українська делегація на чолі з Уповноваженим Верховної Ради з прав людини Дмитром Лубінцем, стартувала в Анкарі 11 січня. Конференція триватиме два дні.
Раніше Лубінець повідомив у Фейсбуці, що під час зустріч у Туреччині з російською омбудсменкою тетяною москальковою обговорили гуманітарні проблеми, пов’язані з наданням правозахисної допомоги громадянам двох країн.
«Ніч переговорів: у рамках досягнутих раніше домовленостей відбулася зустріч з уповноваженою з прав людини рф тетяною москальковою. Обговорили широкий спектр гуманітарних проблем та кейсів, пов‘язаних з наданням правозахисної допомоги громадянам двох країн. А також обмінялися конкретними пропозиціями», - написав він.

Як повідомлялося, 7 січня Лубінець заявив, що його зустріч із москальковою відбудеться на території Туреччини, і основне питання, яке порушуватиметься, - про повернення з полону українців.
10 січня Лубінець зазначив, що зустріч з омбудсменкою рф в Анкарі відбудеться у тристоронньому форматі за участю Туреччини.