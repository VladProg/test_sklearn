У новорічну ніч комендантську годину в Україні не скасовуватимуть, порушників затримуватиме поліція.

Про це повідомила прессекретар голови Національної поліції Мар'яна Ревав ефірі національного телемарафону, передає Укрінформ із посиланням на Інтерфакс-Україна.
"Люди повинні розуміти, що незалежно від того, який день у нас – святковий чи несвятковий – є певні вимоги комендантської години. Поліцейські перевірятимуть осіб, перевірятимуть їх документи, доставлятимуть до підрозділів поліції для встановлення особи чи перевірки цієї особи", – сказала вона.
Рева наголосила, що ті люди, які вийдуть на вулицю новорічної ночі, можуть бути притягнуті до відповідальності за порушення комендантської години.
Також вона додала, що піротехнічні засоби та їх реалізація, їх використання практично на всій території України прямо заборонені і поліція також реагуватиме на такі випадки.
Нагадаємо, раніше заступник Київського міського голови – секретар Київської міської ради Володимир Бондаренко повідомив, що у столиці не передбачається великих святкувань у новорічну ніч і на Різдво з огляду на те, що діятиме режим комендантської години.
Як відомо, комендантська година в Україні діє щодня переважно з 23:00 до 5:00 (залежить від рівня небезпеки у кожному регіоні).
Під час комендантської години населенню заборонено перебувати на вулиці, в інших громадських місцях та переміщатися транспортом або пішки. Виняток – задіяність у роботі критичної інфраструктури, про що в людини є підтвердження у вигляді спецперепустки встановленого зразка. Також при собі необхідно мати документ, що посвідчує особу.