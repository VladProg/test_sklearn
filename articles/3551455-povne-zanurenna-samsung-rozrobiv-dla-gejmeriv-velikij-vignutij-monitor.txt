Південнокорейська компанія Samsung презентувала новий дисплей спеціально для геймерів, який отримав назву Odyssey Ark.

Як передає Укрінформ, про це повідомляє Yonhap.
У компанії заявили, що Odyssey Ark є першим у світі 139,7-сантиметровим вигнутим ігровим дисплеєм, який забезпечує частоту оновлення в 165 Гц і час відгуку 1 мілісекунду.
За даними Samsung, геймерський дисплей пропонує «захоплюючий досвід із зануренням у всесвіт».
Функція «Режим кокпіта» дозволяє екрану обертатися за допомогою регульованої висоти підставки для знаходження оптимальної позиції для користувача.
Функція «Мультиперегляд» дозволяє повністю використовувати потенціал монітора, відображаючи до чотирьох екранів одночасно, усуваючи потребу в налаштуваннях кількох моніторів на столі.
Крім цього для геймерів є також функція «Регулювання екрана», що дозволяє регулювати розмір зображення на екрані від 68 до 139,7 см.

«Ігрове співтовариство бажає нових вражень, а Odyssey Ark надає доступ до нового світу ігор, який підвищить стандарти в усій індустрії», – заявив виконавчий віцепрезидент Visual Display Business Samsung Electronics Ха Хе Сон.
Samsung планує розгорнути Odyssey Ark спочатку в Британії, а потім в інших країнах.
Як повідомляв Укрінформ, минулого тижня південнокорейська компанія Samsung презентувала новий складаний смартфон Samsung Galaxy Z Fold 4.