Національне агентство з питань запобігання корупції внесло китайську компанію ComNav Technology у список міжнародних спонсорів війни.

Як передає Укрінформ, про це НАЗК повідомляє у Телеграмі.
Зазначається, що ComNav виробляє та досі постачає до росії навігаційне та радіолокаційне обладнання, зокрема, навігаційні модулі із підтримкою російської системи ГЛОНАСС, що є аналогом американського GPS.
«Ці модулі є справжніми «очима» російських ракет та дронів, оскільки саме завдяки ним стають можливими навігація ворожих безпілотників та ракетних систем для обстрілів України, здійснення розвідувальної діяльності, координація наземних бойових угруповань та навігація воєнно-морського флоту», - зазначили в НАЗК.
Так, наприклад, за допомогою системи ГЛОНАСС російські військові здійснюють керування іранськими БПЛА типу Shahed-136. 17 жовтня минулого року стало відомо, що у Shahed-136, збитих на території України, були знайдені блоки управління ГЛОНАСС.
«З 24 лютого по 30 грудня 2022 року компанія ComNav Technology здійснила 73 поставки на територію рф на загальну суму в $2,1 млн. Найчастіше компанія постачала росії саме навігаційне та радіолокаційне обладнання. НАЗК внесло ComNav Technology у перелік міжнародних спонсорів війни, щоби захистити міжнародну фінансову індустрію та унеможливити подальше використання цих технологій задля вбивства українців», – наголосив голова НАЗК Олександр Новіков.
Як повідомляв Укрінформ, Європейський Союз планує в рамках нового пакету санкцій проти росії запровадити обмежувальні заходи проти осіб, причетних до викрадення українських дітей.
Фото: ComNav Technology Ltd.