Починаючи з 11 лютого Національний банк додатково підвищує на 5 в. п. нормативи обов'язкового резервування за коштами на вимогу та коштами на поточних рахунках.

Як передає Укрінформ, про це повідомляє пресслужба НБУ.
"Так, з 5% до 10% за коштами у національній валюті та з 15% до 20% за коштами в іноземній валюті зростуть нормативи формування банками обов’язкових резервів: за коштами на вимогу та коштами на поточних рахунках юридичних і фізичних осіб, за коштами вкладів і коштами на поточних рахунках інших банків-нерезидентів й кредитами, отриманими від міжнародних (крім фінансових) та інших організацій", - йдеться в повідомленні.
Зазначається, що натомість за строковими коштами на рахунках юридичних та фізичних осіб норматив обов'язкового резервування не зміниться та в національній валюті залишиться на рівні 0%, а в іноземній – на рівні 10%. За оцінками Національного банку, загальний обсяг обов’язкових резервів, який банки повинні будуть формувати, збільшиться орієнтовно на 73 млрд грн.
Відповідний крок сприятиме зниженню профіциту ліквідності в банківській системі, що спонукатиме банки до активнішої конкуренції за строкові кошти вкладників. Національний банк очікує, що у результаті зростатимуть як ставки за гривневими активами, так і частка строкових депозитів в банківській системі. Крім того, з 11 лютого розширюється перелік облігацій внутрішньої державної позики (ОВДП), за рахунок яких банки можуть покривати до 50% від загального обсягу обов'язкових резервів.
Відповідні зміни затверджені рішенням Правління Національного банку України від 30 січня 2023 року № 40-рш "Про внесення змін до рішення Правління Національного банку України від 23 листопада 2017 року № 752-рш", що набирає чинності з 10 лютого 2023 року.
Як повідомляв Укрінформ, Національний банк у січні 2023 року підвищив на 5 в. п. нормативи обов'язкового резервування за коштами на вимогу та коштами на поточних рахунках, а також надав можливість банкам покривати до 50% від загального обсягу цих резервів за рахунок бенчмарк-ОВДП.