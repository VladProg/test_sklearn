Поновилося виробництво серіалу "Скажені сусіди-2", де взяв участь майже повний каст попередніх історій.

Про це повідомляє пресслужба Державного агентства з питань кіно, передає Укрінформ.
"Продовженню вітчизняної кінофраншизи "Скажене Весілля-1-3" бути. Для створення 24 серій проєкту творці зібрали майже в повному складі команду попередніх історій та оголосили нових героїв і запрошених зірок", - йдеться в повідомленні.
Зазначається, що рішення про продовження виробництва серіалу було ухвалено на початку літа, а зйомки розпочалися у перші дні жовтня.
Як підкреслив продюсер та актор серіалу Юрій Горбунов, наразі для касту та глядачів найголовніше те, що процес запущений, бо "коли боротьба за нашу Перемогу триває, ми реанімуємо індустрію".

Відомство також нагадало, що перший сезон "Сусідів" планувався до виходу у березні 2022, однак через повномасштабне вторгнення рф прем'єру було перенесено. Заразом зазначається, що обидва сезони покажуть в етері телеканалу "1+1" та на платформі "Київстар ТБ".
Повідомлялося, що серіали "Скажені Сусіди-1/2" є продовженням найуспішнішої комедійної кіно-франшизи "Скажене Весілля 1/3", що зібрала рекордний бокс-офіс в Україні: 124 млн грн та майже 1,4 млн проданих квитків. ТБ, кінопрокатні і діджитал-права на показ фільмів франшизи придбали десятки країн Європи, Північної та Латинської Америки. Крім того, у Латвії була реалізована локальна адаптація "Скаженого Весілля", а також права на місцеву версію придбала Румунія.
Ролі виконали, зокрема, Назар Задніпровський, Леся Самаєва, Юрій Горбунов, Олександр Кобзар, Віталій Іванченко, Джиммі Воха-Воха, Поліна Василина, Інна Приходько, Арам Арзуманян та інші. Продюсерами стали Ірина Костюк, Юрій Горбунов, Сергій Созановський, Ксенія Баранова. Режисером - Олег Борщевський, а художником-постановником - Віктор Донцов. За операторську роботу відповідав Сергій Ревуцький. За камео Даші Астаф’євої та Катерини Осадчої.