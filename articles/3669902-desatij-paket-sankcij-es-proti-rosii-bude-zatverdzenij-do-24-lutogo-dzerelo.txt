Наступний, уже десятий пакет обмежувальних заходів, які ЄС застосовує проти росії через її агресію в Україні, буде затверджений до 24 лютого - до дати першої річниці з початку повномасштабного вторгнення рф.

Про це у вівторок у Брюсселі кореспондентові Укрінформу повідомило офіційне джерело в ЄС.
«Ви знаєте, що ці консультації вже почалися на рівні Ради ЄС та Європейської Комісії. Завтра це питання буде розглянуто на засіданні Комітету постійних представників ЄС. У будь-якому разі, ми сподіваємося отримати рішення до визначеної дати», - зауважило дипломатичне джерело.
У відповідь на уточнююче запитання, співрозмовник підтвердив, що під «визначеною датою» варто розуміти 24 лютого, коли росія розпочала свою неспровоковану та нічим не виправдану агресію проти України.
Як повідомлялося, після початку російського вторгнення в Україну у лютому 2022 року ЄС та його країни-члени почали надавати Україні суттєву політичну, економічну, фінансову, гуманітарну та військову допомогу. Зокрема, ЄС застосував проти країни-агресора вже дев’ять пакетів секторальних економічних та індивідуальних санкцій, які значно скоротили можливості росії фінансувати свою «машину війни».
Нагадаємо: кілька днів тому президент Єврокомісії Урсула фон дер Ляєн повідомила, що наступний, 10-й пакет європейських санкцій надалі обмежить доступ росії до сучасних технологій та товарів, що виробляються в ЄС. Загальна вартість цього пакету санкцій, за попередніми розрахунками, оцінюється у 10 мільярдів євро. Наступний пакет обмежувальних заходів також застосує більш жорстке реагування на спроби країн, компаній та окремих осіб обходити санкції, що запроваджені Європейським Союзом.