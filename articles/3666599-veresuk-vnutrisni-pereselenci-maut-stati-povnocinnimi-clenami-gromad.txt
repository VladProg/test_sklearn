Завданням Міністерства з питань реінтеграції тимчасово окупованих територій на 2023 рік є інтеграція внутрішньо переміщених осіб, яких офіційно налічується 4,8 мільйона.

Про це заявила віцепрем'єр - міністр з питань реінтеграції тимчасово окупованих територій Ірина Верещук, передає Укрінформ із посиланням на Мінреінтеграції.
Урядовиця нагадала, що в Україні наразі обліковано 4,8 мільйона внутрішньо переміщених осіб, однак реальна їх кількість становить близько 7 мільйонів.


За її словами, держава всіляко намагається підтримувати переселенців. Минулого року з бюджету виплатили 55 млрд гривень допомоги на проживання. Вони отримують гуманітарну допомогу, харчові набори, одяг, речі першої потреби. Також успішно реалізується урядовий проєкт “єРобота” – можливість отримання грантів за шістьма програмами.


“Але допомога не має обмежуватися лише цим. Вона має бути різнобічною. Це і соціалізація ВПО на новому місці проживання, і сприяння їх працевлаштуванню, й отримання всіх пільг, які поширюються на решту мешканців. Вони повинні не чекати з простягнутою рукою, а стати повноцінними членами громад. Водночас відчувати власну незалежність, бути впевненими у найближчому майбутньому себе, своїх дітей і батьків. Тому наше завдання у 2023 році – знайти якомога більше інструментів для цього. В тому числі з допомогою наших міжнародних партнерів”, – заявила Верещук.


Як повідомлялося, внутрішні переселенці можуть оформити субсидію на оплату житлово-комунальних послуг за фактичним місцем проживання. При цьому укладання договору наймання (оренди) житла не вимагається, а склад домогосподарства зазначається заявником у декларації.