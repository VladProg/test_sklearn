Державні органи виконали план заходів щодо дерегуляції господарської діяльності на 64%. За останні два роки його реалізація пришвидшилась на 20%.

Про це повідомив голова Державної регуляторної служби Олексій Кучер під час брифінгу «Регуляторна політика та стан українського бізнесу в умовах війни. Підсумки 2022», проведеного в Медіацентрі Україна – Укрінформ.
«З початку повномасштабного вторгнення ми ініціювали збір пропозицій задля вирішення критичних проблем бізнесу та підготували відповідні зміни до законодавства щодо підтримки українського бізнесу та дерегуляції, зокрема в умовах воєнного стану. У січні цього року уряд схвалив зміни до Плану заходів з дерегуляції, виклавши його у новій редакції», - зазначив очільник регуляторної служби.
Кучер уточнив, що служба координувала виконання 128 пунктів Плану заходів щодо дерегуляції господарської діяльності. Протягом двох останніх років його реалізація пришвидшилась на 20% та загалом становить 64% реалізованих завдань, спрямованих на полегшення ведення господарської діяльності.
Повністю План дерегуляції виконали Міністерство цифрової трансформації, Міністерство освіти і науки, Національна комісія, що здійснює державне регулювання у сферах електронних комунікацій, радіочастотного спектра та надання послуг поштового зв’язку, Національна рада з питань телебачення і радіомовлення та Державна служба статистики.
Як повідомлялось, Кабінет Міністрів схвалив зміни до плану заходів з дерегуляції господарської діяльності та покращення бізнес-клімату, виклавши його у новій редакції.
Дерегуляційний план – це перелік конкретних заходів, які спрямовані на державну підтримку бізнесу, усунення регуляторних й адміністративних бар’єрів, що перешкоджають ефективному веденню підприємницької діяльності.