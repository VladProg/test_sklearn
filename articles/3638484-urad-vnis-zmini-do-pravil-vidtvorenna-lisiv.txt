Кабінет Міністрів вніс зміни до правил відтворення лісів, зокрема встановлені єдині вимоги до циклу відтворення лісів та передбачені нові можливості для громадського контролю за цим процесом.

Як передає Укрінформ, про це повідомляє Міндовкілля в Телеграмі.
“Тепер у нас більше можливостей відновити наші ліси, які постраждали від російського вторгнення. Влітку цього року Верховна Рада України схвалила закон «Про внесення змін до деяких законодавчих актів України щодо збереження лісів», який закладає правове підґрунтя для збереження самосійних лісів, лук та пасовищ. Уряд врегулював Правила відтворення лісів відповідно до цього закону”, – зауважив міністр захисту довкілля та природних ресурсів Руслан Стрілець.
У нововведених правилах встановлені заборони відтворення лісів інвазійними видами дерев. Міндовкілля затвердить перелік таких видів найближчим часом.
Віднині вимоги щодо відтворення лісів стосуються не лише постійних лісокористувачів, а й власників, орендарів та користувачів землі, де розташовані полезахисні лісові смуги.
Документом встановлені єдині вимоги до циклу відтворення лісів. ️розширено перелік садивного матеріалу, ️визначені стандарти, яким мають відповідати лісове насіння і садивний матеріал.
Передбачені також нові можливості для громадського контролю. Наприклад, у порядку з'явилися вимоги щодо обов’язкового оприлюднення зведених відомостей про проєкти лісових культур на офіційних вебсайтах лісгоспів.
Як повідомлялося, Президент Володимир Зеленський оголосив про започаткування екологічного проєкту “Зелена країна”, у межах якого планують за 10 років збільшити площі лісів на 1 млн га й у найближчі три роки в Україні планують висадити 1 млрд дерев.
Фото: Міндовкілля