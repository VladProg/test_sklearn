Рік минув від початку війни такого масштабу, якого Європа не бачила протягом десятиліть, і росія може й повинна зупинити цей жах.

Про це сказав голова Генасамблеї ООН Чаба Кереші з трибуни Організації 22 лютого, відкриваючи спецсесію, передає кореспондент Укрінформу.
Рік російської агресії - це рік відчаю, руйнувань, смертей; це 8 млн біженців по всьому світу і 6 млн внутрішньопереміщених осіб, з яких 2/3 – жінки та діти; систематичні руйнування цивільної інфраструктури в холодну зиму.
«Націлювання на цивільну інфраструктуру – це пряме порушення міжнародного гуманітарного права. Якщо це становить заголовки сьогодення, ми й справді перебуваємо в новій главі історії», - сказав Кереші.
Міжнародна спільнота стоїть перед вибором: або вставати на шлях солідарності та колективних рішень, дотримуватися положень Хартії ООН, або йти шляхом агресії, війни, порушення міжнародного права та колапсу глобальних дій, - зазначив перспективи голова ГА ООН.
Він нагадав, що цей орган жорстко засудив російську агресію проти суверенного сусіда.
Весь рік, Генасамблея, генеральний секретар і міжнародна спільнота наполегливо та голосно закликала завершити війну.
«Агресія незаконна. Напад на сусіда – незаконний. Анексія території іншої держави – незаконна», - підкреслив голова Генасамблеї.
В Генасамблеї, за словами її голови, є підтримка політичного рішення, переговори, медіаторство або інші мирні засоби.
«Рішення на засадах Хартії ООН і міжнародного права, таке, яке поважає територіальну цілісність України в її міжнародно визнаних кордонах», - підкреслив Кереші.
Ця війна дійде кінця. Відновлення і примирення не буде легким, сказав Кереші, адже шрами будуть надто глибокі.
Голова ГА звернувся до керівництва та народу рф російською мовою.
«росія була й залишається важливим членом спільноти націй. Решта членів чекають, коли росія повернеться на шлях встановлення та збереження миру, щоби зробити свій внесок у загальну стабільність і процвітання. Нехай ця річниця і страждання мільйонів людей на наших очах за останній рік слугуватимуть нагадуванням нам усім тут, у цій залі, що військові рішення не покладуть кінець цій війні. Надто багато життів було втрачено, засобів існування, родин. росія може припинити цю агресію. Росія може покласти кінець війні, яку сама ж і розв’язала. росія повинна покласти кінець цьому пекельному кровопролиттю», - сказав Кереші.
Він зауважив, що всі країни зачепила війна – через енергокризу, продовольчу кризу, стрибки інфляції тощо.
Кереші закликав сторони Чорноморської зернової ініціативи – генерального секретаря ООН, Україну, Туреччину та росію продовжити її продовження в березні, адже «продовження і вчасне виконання ініціативи є критичним для рятування життів і стабілізації глобальних цін». Кереші також назвав це сильним прикладом кризового менеджменту дії.
Окремо глава ГА зупинився на загрозі ядерних інцидентів.
«Це невимовна погроза з катастрофічними глобальними наслідками. Про це неможливо навіть подумати», - заявив він і закликав до продовження режиму нерозповсюдження і роззброєння. Кереші підтримав діяльність МАГАТЕ для гарантування ядерної безпеки в Україні.
Фото: Володимир Ільченко, Укрінформ