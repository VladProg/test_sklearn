Речниця Національної поліції України Мар’яна Рева поінформувала, що найближчим часом буде прийнято кадрове рішення щодо особи, яка тимчасово керуватиме Нацполіцією.

Про це вона заявила під час брифінгу у Медіацентрі Україна-Укрінформ, відповідаючи на питання, наскільки для нинішнього голови НПУ Ігоря Клименка буде поєднуватися робота і очільника Нацполіції, і т.в.о. міністра внутрішніх справ.
«Учора Кабмін призначив Клименка заступником глави МВС - головою Нацполіції і поклав на нього функції тимчасово виконуючого обов’язки міністра внутрішніх справ. У подальшому - найближчим часом - буде прийнято кадрове рішення щодо визначення особи, яка буде тимчасово керувати Нацполіцією. Однак ситуація - під контролем», - запевнила Рева.
За її словами, наразі всі органи системи МВС працюють злагоджено і конструктивно, на один-єдиний результат, не дивлячись на те, що весь їхній колектив – емоційно спустошений.
«Але ми розуміємо, що у наших руках - безпека всього суспільства, кордону, держави. І це жодним чином не вплине на виконання наших професійних обов’язків. Ми акумулюємо сили і працюємо у посиленому режимі. Ми впевнені, що керівництво міністерства хотіло б, щоб ми далі продовжували професійно виконувати свої обов’язки - і ми це продовжимо це робити», - сказала представниця Нацполіції.
Відповідаючи на питання, речниця сказала, що дата, час та місце поховання загиблих представників міністерства наразі визначаються. «Як тільки про це буде відомо, - ми оприлюднимо цю інформацію», - зазначила вона.

Як повідомлялося, вранці 18 січня у Броварах поруч із дитсадком та житловим будинком упав гелікоптер ДСНС, на борту якого перебували 9 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
За останніми даними ДСНС, на місці падіння вертольота виявлено 14 загиблих осіб, серед них одна дитина, та 9 осіб, які перебували на борту.
Прем’єр-міністр України Денис Шмигаль доручив створити спеціальну групу для розслідування всіх обставин трагедії. Потім уряд призначив Ігоря Клименка заступником міністра внутрішніх справ — головою Національної поліції України, і поклав на нього виконання обов’язків міністра внутрішніх справ.