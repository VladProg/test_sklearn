На саміті Україна-ЄС, що відбудеться 3 лютого в Києві, обговорять політичні реформи в межах семи рекомендацій від Євросоюзу, питання миру й посилення санкційного тиску на росію.

Про це повідомила віцепрем'єр-міністр з питань європейської та євроатлантичної інтеграції України Ольга Стефанішина в ефірі телемарафону «Єдині новини».
«Завтрашня зустріч допоможе нам сконцентруватися на питаннях перемоги. Будуть обговорюватися формула миру, питання саміту миру, посилення санкційного тиску і, безумовно, політичні реформи в рамках виконання семи рекомендацій Єврокомісії і тих очікувань, які ми маємо на весну, коли ЄС представить свою оцінку», - сказала вона.
Стефанішина також зазначила, що сьогодні відбувся підготовчий захід до завтрашнього саміту – міжурядові консультації, де обговорили низку секторальних питань. Зокрема Україна оголосила про початок оцінки та підготовки переговорних позицій по всіх 35-х розділах майбутньої угоди про приєднання до ЄС, яке «завтра буде політично закріплено в документах саміту».
За її словами, завтра за результатами саміту європейські лідери представлять заяву, де нададуть свою офіційну оцінку по кожній з семи політичних реформ.
«На сьогодні я можу підтвердити, що по кожній з семи рекомендацій Єврокомісія вже зафіксувала серйозний прогрес. Навіть сьогодні під час пресконференції президентка Єврокомісії відзначила швидкість, оперативність та якість трансформацій, які ми впровадили лише часу отримання статусу кандидата», - сказала вона.
Водночас Стефанішина підкреслила, що Україна планує дійти консенсус щодо 10 пакету санкцій. Вона зазначила, що пріоритетними залишаються кіберсанкції, а також обмеження росії у військовій та енергетичній галузях, зокрема ядерній енергетиці.
Як повідомляв Укрінформ, на саміті Україна-ЄС у п’ятницю схвалять пріоритетний план дій щодо інтеграції України у внутрішній ринок Євросоюзу.
Фото: parlament.ua