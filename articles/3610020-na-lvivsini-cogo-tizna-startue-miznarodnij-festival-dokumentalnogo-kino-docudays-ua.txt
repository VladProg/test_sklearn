На Львівщині 12 листопада розпочнеться ХІХ Мандрівний міжнародний фестиваль документального кіно про права людини Docudays UA.

Про це Укрінформу повідомили організатори фестивалю у Львівській області ГО "Патронус".

"Фестиваль триватиме з 12 листопада до 30 грудня, а розпочнеться у Львові й побуває у 22 областях України та вперше – за кордоном. Мандрівка Львівщиною триватиме з 12 по 22 листопада. Тема цьогорічного Мандрівного Docudays UA – "Надзвичайний стан" – дуже зрозуміла та близька всім українцям. Надзвичайний стан – це виняткова ситуація, коли звичне життя та плани на майбутнє поставлені на паузу. А базові життєві потреби й людські права – під постійною загрозою", – зазначили організатори.

У громадському об’єднанні акцентують, що у візуальному оформленні фестивалю додали смуги, що нагадують заклеєне скотчем вікно. Вони стали своєрідним символом надзвичайного стану та воєнних дій.
«Але ми залишаємо цей мирний пейзаж за вікном як образ нашої майбутньої перемоги й усіх відкладених планів, до яких обов’язково повернемося», – додали організатори.
До Мандрівного Docudays UA увійде блок короткометражних стрічок, знятих українськими режисерами після початку повномасштабного вторгнення. Також будуть представлені іноземні та українські фільми з програми фестивалю, яку команда готувала ще взимку для показів у кінотеатрах мирного Києва.
Організатори на Львівщині очікують на приїзд та участь у дискусіях режисерів фільму "Казка про коника" Дениса Страшного та Уляни Осовської, а також режисерки фільму "Фортеця Маріуполь. Орест" Юлії Гонтарук і головного героя її фільму, голови пресслужби полку "Азов" у Маріуполі Дмитра Козацького.
У рамках фестивалю команда підготувала спецпроєкт "Чому українці перемагають". Це 10 історій стійкості про незламність, боротьбу та перемоги регіональних координаторів Мандрівного Docudays UA.
Також традиційно відбудуться події правозахисної програми RIGHTS NOW!. Це п‘ять розмов у форматі онлайн, де разом з експертами можна обговорити й відрефлексувати наслідки війни. Зокрема, як війна впливає на психічне здоров’я, який вплив має на довкілля і як із цим впоратись у майбутньому. Також будуть розмови про те, чому важливо фіксувати події життя та побут під час війни, й про новий проєкт фестивалю "Архів війни". Заходи правозахисної програми будуть також доступними на DOCUSPACE, де можна буде переглянути онлайн всю кінопрограму "Надзвичайний стан". Стрічки будуть доступними лише на території України.
"З міркувань безпеки та із врахуванням реалій воєнного стану в Україні точну адресу подій буде повідомлено лише зареєстрованим учасникам. Усі реєстраційні форми будуть прикріплені до анонсів подій", – повідомляють в ГО "Патронус".
Під час кількох показів передбачені спільні обговорення із шанувальниками Мандрівного Docudays UA, зокрема у Запоріжжі в режимі онлайн.
Спецвипуск ХІХ Docudays UA відбувається за підтримки Посольства Швеції в Україні, Стабілізаційного фонду культури та освіти-2022 Федерального міністерства закордонних справ Німеччини та Goethe-Institut, Польського Інституту у Києві. Цього тижня на Львівщині стартує міжнародний фестиваль документального кіно Docudays UA
Фото: ГО “Патронус”