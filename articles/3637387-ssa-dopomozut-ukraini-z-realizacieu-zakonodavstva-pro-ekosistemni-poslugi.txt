Бюро океанів і міжнародних екологічних і наукових питань США допоможе Міндовкіллю в імплементації законодавства у сфері екосистемних послуг.

Про це повідомив у Фейсбуці міністр довкілля та навколишнього середовища Руслан Стрілець за результатами зустрічі з помічником держсекретаря в Бюро океанів і міжнародних екологічних і наукових питань США та Спеціальним представником з питань біорізноманіття та водних ресурсів США Монікою Медіною, передає Укрінформ.
Зокрема, під час зустрічі чиновники обговорили імплементацію законодавства про екосистемні послуги, наслідки російського терору на території України та шкоду довкіллю від повномасштабної війни, розв’язаної росією. За результатами заходу американська та українська сторони домовились про координацію дій в імплементації законодавства про екосистемні послуги.
«У ХХІ сторіччі у центрі Європи Україна має протистояти ворогу, фіксувати та обраховувати збитки довкіллю від військової агресії росії. Для цього Міністерство спільно з Державною екологічною інспекцією розробило спеціальні методики. Це стало для нас своєрідним випробуванням, адже до цього ніхто ніколи не робив такого», – зазначив він.
Як повідомлялося, спільно з Генштабом, Міндовкілля та з колегами - науковцями Державна екологічна інспекція для підрахування збитків від повномасштабної війни розробила три методики, які вже затверджені, ще чотири найближчим часом будуть оприлюднені, також готується методика з розрахунку наданої шкоди природно-заповідному фонду.
Екосистемні послуги - це всі блага, як людина може отримати від близького сусідства з природою. Екологи - економісти світу розробили методики оцінки вартості того, скільки коштує чисте повітря, красивий краєвид тощо. За деякими оцінками, повна загальна вартість лісових екосистемних товарів та послуг становить 4,7 трлн дол. щорічно.


Фото: Руслан Стрілець / Фейсбук