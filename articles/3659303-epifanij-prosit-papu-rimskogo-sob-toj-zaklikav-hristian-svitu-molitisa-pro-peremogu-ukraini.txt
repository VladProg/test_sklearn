Предстоятель Православної церкви України, митрополит Епіфаній звернувся до Папи Римського Франциска з проханням 24 лютого закликати християн світу до молитви про мир та перемогу для України.

Про це повідомляє пресслужба ПЦУ, передає Укрінформ.
«Разом з нашою країною, з нашим народом ми переживаємо трагедію війни, яку росія принесла на нашу землю. Між нами є ті, хто безпосередньо постраждав від російської агресії та її наслідків. Водночас всі ми є свідками страждань, горя, руйнувань, непоправних втрат, яких щодня зазнає український народ від дій агресора. Ми знаємо, наскільки Ваш голос, як глави Католицької Церкви, важливий для сотень мільйонів християн у всьому світі та для всіх людей доброї волі. Він важливий і для України, де рани відкриті та кровоточать, а тому серця і душі особливо чутливі», - сказав Епіфаній.
Він подякував Папі Римському за молитву про Україну та попросив закликати християн світу «до посту і молитви про перемогу правди і справедливий мир для України 24 лютого – в день, коли рік тому розпочалася велика агресія проти нашої країни».
«Ми щиро вдячні Вашій Святості за заклики виявляти милосердя до біженців, надавати гуманітарну допомогу потребуючим. Ми дякуємо всім громадам та інституціям Католицької Церкви, всім вірним, хто зробив і продовжує робити добрі справи для нашого стражденного народу», - додав Предстоятель ПЦУ.
Під час зустрічі Епіфаній презентував Папі Франциску скульптурну металеву копію «Великого бурштинового серця України». На момент вторгнення «Бурштинове Серце» зберігалося в Бучі та протягом часу окупації росіянами цього міста було закопане в землю і так врятоване від викрадення.
Як повідомлялося, Папа Римський Франциск вперше зустрівся з делегацією Всеукраїнської Ради Церков і релігійних організацій.