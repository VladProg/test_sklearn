Україна може збільшити імпорт електроенергії у 2-2,5 раза, що дасть змогу закрити до 40-50% дефіциту, який зараз відчуває енергосистема.

Як передає Укрінформ, про це повідомляє НЕК «Укренерго» у Фейсбуці.


«Ми зараз боремося за те, щоб це збільшення відбувалось якомога швидше і якомога більшими кроками. За нашими оцінками, цей ліміт, який сьогодні доведений європейцями сукупно для України і Молдови, можна збільшити принаймні у 2-2,5 раза. В такому разі імпорт може закрити до 40-50% дефіциту, який зараз є в енергосистемі», - поінформував голова правління НЕК «Укренерго» Володимир Кудрицький.


За його словами, зараз імпорт набирає обертів. Наша країна має значну технічну можливість через наявні міждержавні лінії електропередачі отримувати електроенергію з Європи. Певне обмеження пов’язане з тим, що європейці хочуть збільшувати імпорт поступово, аби це не створювало технічних проблем для їхньої енергосистеми.


«Електроенергія з Європи дорожча за українську, але багато українських промислових споживачів готові платити цю вищу ціну задля того, щоб мати можливість виготовляти продукцію, продавати її на ринку або експортувати», – додав Кудрицький.


Як повідомлялося, від 1 січня Україна вже імпортує невеликі обсяги електроенергії з Європи.