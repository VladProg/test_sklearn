Міністр оборони України Олексій Резніков підтримав прохання В’ячеслава Шаповалова про звільнення з посади заступника міністра оборони та звернувся з відповідним поданням до Кабінету міністрів.

Як передає Укрінформ, про це ідеться на сайті Міноборони.


Шаповалов, який відповідав за тилове забезпечення ЗСУ, попросив звільнити його, щоб не створювати загрози для стабільного забезпечення Збройних сил України внаслідок кампанії звинувачень, пов’язаних з закупкою послуг харчування.

“Незважаючи на те, що озвучені звинувачення є необґрунтованими та безпідставними, заява В’ячеслава Шаповалова про звільнення є достойним вчинком в традиціях європейської та демократичної політики, демонстрація того, що інтереси оборони є вищими, ніж будь-які кабінети чи крісла. Міністерство оборони України вважає, що такий крок дозволить зберегти довіру суспільства та міжнародних партнерів та забезпечити об’єктивність під час додаткових уточнень та можливих розслідувань. І це та філософія, яку сповідує команда Міноборони”, - ідеться в повідомленні.
З моменту призначення Шаповалов “працював на ділянці з максимальною відповідальністю, де проблеми накопичуватися десятиліттями. Проте, незважаючи на шалений опір, вдалося не тільки налагодити поточну роботу у критичних умовах війни, коли армія збільшилася у рази. Вдалося реалізувати низку реформ”, - наголосив в оборонному відомстві.
Як зазначили в Міноборони, проведено демонополізацію послуги харчування ЗСУ, і “багатомільярдний ринок став більш прозорим і стійким до стресів. Знищено монополії у секторі забезпечення паливо-мастильними матеріалами, де залежність по окремим позиціям від одного постачальника була тотальною. Тепер цієї вразливості немає”.
У резервах ЗСУ – чверть мільйона бронежилетів та понад 150 тис. шоломів. “Вдалося не тільки повністю забезпечити наших воїнів. Але й сформувати запас міцності, частиною якого є потужні українські виробники. На складах сотні тисяч комплектів зимової та літньої форми, інших предметів речового забезпечення. Після подолання критичного відрізку, коли ми були змушені імпортувати значний обсяг товарів, вкладаються системні зусилля у збільшення спроможностей вітчизняних виробників”, - заявили в міністерстві.
У межах реформи закупівель Міноборони створено агенцію для забезпечення тилових потреб, нагадали у відомстві.
Як повідомили в МОУ, Шаповалов ще минулої зими активізував роботу щодо впорядкування активів Міноборони. Разом з Держкадастром зроблені потужні кроки щодо цифровізації інформації по земельних ділянках та нерухомості. Спільно з юридичними військами було повернуто тисячі гектарів земель та вкрадені в оборонного відомства будівлі. Цей процес став системним.
Міністерство оборони вдячне Шаповалову за командну та ефективну роботу та впевнене, що інформаційні хвилі вщухнуть і буде досягнута справедливість. Міноборони дотримується принципу нульової толерантності до корупції, з повагою ставиться до демократичного контролю і забезпечить абсолютну прозорість для проведення будь-яких перевірок уповноваженими органами, наголосили в МО.
Як повідомлялося, видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні у два-три рази. Зокрема в матеріалі наводилися такі дані: “Міноборони законтрактувало яйця по 17 грн за штуку, тоді як роздрібна ціна в магазині Києва зараз близько 7 грн за штуку”.У Міноборони наголосили, що відомості про зміст закупівель послуг харчування для військовослужбовців, які набули поширення у ЗМІ, мають ознаки навмисних маніпуляцій та вводять в оману.
Водночас міністр оборони Олексій Резніков зазначив, що продукти для ЗСУ постачають вісім компаній і обіцяв надати депутатам всі контракти та детальні коментарі з питань забезпечення армії харчуванням.
Також у Міноборони заявили, що готують матеріали до СБУ з метою проведення розслідування щодо поширення завідомо неправдивих відомостей, які завдають шкоду інтересам оборони в особливий період.
Детективи Національного антикорупційного бюро заявили, що перевіряють закупівлі Міноборони у межах власного кримінального провадження.