Станом на 18 січня 2023 року у Босфорі на інспекцію спільного координаційного центру очікує 121 судно, з яких 28 – з агропродукцією на борту, 93 – судна, які йдуть до портів під завантаження.

Як передає Укрінформ, про це повідомляє пресслужба Міністерства інфраструктури України у Фейсбуці.
Зазначається, що середній час очікування – від 2 до 5 тижнів, що призводить до мільйонних збитків вантажовласників. Головна причина затримки - це дії російської сторони у спільному координаційному центрі, яка свідомо саботує проведення інспекцій.
"Починаючи з жовтня 2022 року делегація росіі в Спільному координаційному центрі (СКЦ) почала штучно гальмувати процес інспекції суден. По-перше, як тільки обсяг експорту почав зростати російська сторона скоротила кількість інспекційних команд з 5 до 3 без будь-якого пояснення. По-друге, штучно збільшують час на проведення самих інспекцій через перевірку показників роботи суден, які не регламентовані документами СКЦ та не мають жодного відношення до зернової угоди. Так на перевірку одного судна йде від 4 годин, а в день відбувається 5-7 перевірок при мінімально необхідних 16-18. Непоодинокі випадки коли росіяни просто відмовляються працювати з вигаданих причин, коли всі інші сторони в СКЦ підтверджують умови для продовження інспекції", - розповів представник України у спільному координаційному центрі Руслан Сахаутдінов.
Він додав, що проблема вирішується збільшенням інспекційних груп та кількістю інспекцій в день. За його словами, у листопаді 2022 року, коли в Босфорі очікували понад 200 суден, ООН та Туреччина самостійно провели за два дні 86 інспекцій та довели, що це цілком реально.
У міністерстві наголошують, що за умови повноцінного функціонування коридору обсяги українського експорту на світові ринки мали становити 25-29 млн т. Проте українські порти змушені працювати на половину своєї потужності. Зокрема, у листопаді порти експортували на 47% менше агропродукції, ніж у жовтні. Якщо в жовтні було недоекспортованно майже 2 млн т агропродукції, то в листопаді та грудні це вже по 3 млн т. Така тенденція зберігається й у січні.
Загалом, з 1 серпня 2022 року по 18 січня 2023 року із портів Одеської області («Одеса», «Чорноморськ» та «Південний») було експортовано 17,8 млн т української агропродукції. Всього від початку роботи «зернової ініціативи» три порти відправили 659 суден з продовольством до країн Африки, Азії та Європи та прийняли 643 нових судна під завантаження.
Як повідомляв Укрінформ, у Стамбулі 17 листопада Україна, Організація Об‘єднаних Націй і Туреччина домовилися про продовження "Ініціативи з безпечного транспортування агропродукції через Чорне море" ще на 120 днів. Вона розпочала роботу 22 липня, а перше судно з українським продовольством в її межах вийшло з порту Одеси 1 серпня.