Національна поліція викрила махінації із землями в акваторії порту «Чорноморськ» на майже 25 мільйонів гривень, екс топ-посадовці отримали підозри.

Про це повідомляє пресслужба Нацполіції, передає Укрінформ.

Як зазначається, серед підозрюваних – колишній перший заступник Голови агентства водних ресурсів України — ексзаступник міністра захисту довкілля та природніх ресурсів, колишній голова Чорноморської міської ради, колишній заступник начальника районного відділу Держгеокадастру у Дніпропетровській області та колишній начальник відділу Держводагентства.

Встановлено, що фігуранти розробили злочинну схему щодо виведення із державної власності земельної ділянки, що знаходиться в акваторії Чорноморського порту. “Всупереч чинному законодавству та без відповідного погодження з Кабміном фігуранти надали дозвіл та затвердили проєкт землеустрою щодо відведення земельної ділянки площею 0,9 га в акваторії Сухого лиману. В подальшому цю земельну ділянку незаконно передали товариству в довгострокову оренду під будівництво об’єктів”, - повідомляють в Нацполіції.

Так, внаслідок незаконного відчуження земельної ділянки державі завдано збитків на суму майже 25 млн грн.
У ході слідства правоохоронці провели ряд санкціонованих обшуків за місцями мешкання та роботи фігурантів і вилучили матеріали, що підтверджують протизаконну діяльність службових осіб.
На підставі зібраних доказів чотирьом учасникам злочинної схеми повідомили підозри. Вирішується питання про обрання запобіжних заходів підозрюваним. Також проводяться заходи щодо відшкодування завданих державі збитків.
Як повідомлялося, на Одещині Нацполіція ліквідувала масштабну схему розкрадання державних коштів, виділених на закупівлю товарів гуманітарного та військового призначення.