Національний банк разом із платформою United24 та ПриватБанком розпочинають благодійний збір коштів «лютий донат» до річниці війни росії проти України.

Як передає Укрінформ, про це повідомляє пресслужба НБУ у Фейсбуці.
"Сьогодні я радий оголосити про ініціативу, яку організував Національний банк. Кожен день цього року був для нас лютим. Лютими стали і ми. Ми конвертуємо нашу лють до агресора в конкретну допомогу нашим захисникам і захисницям – благодійний збір коштів "лютий донат", – прокоментував голова НБУ Андрій Пишний.
Зазначається, що всі кошти від збору будуть спрямовані на купівлю безпілотних комплексів «Чаклун». Метою є зібрати кошти на 10 дронів-розвідників для Збройних Сил України. Вартість одного комплексу становить понад 1 млн грн.

Благодійний збір триватиме до 5 березня. Всі кошти надходитимуть на спецрахунок НБУ для сил оборони.
Як повідомлялося, до платформи United24 за майже 10 місяців роботи долучилися люди зі 110 країн світу, а загальна сума благодійних внесків перетнула позначку 287 мільйонів доларів США.
Також учасники благодійної акції "Смілива гривня", ініційованої Національним банком України в серпні 2022 року, за 3 місяці зібрали монетами майже 5 млн грн.