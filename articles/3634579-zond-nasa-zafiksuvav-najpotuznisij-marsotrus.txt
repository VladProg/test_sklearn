Дослідний апарат InSight американського космічного агентства NASA зафіксував на Червоній планеті найпотужніший донині землетрус із магнітудою в 4,7.

Як передає Укрінформ, про це повідомляє New Atlas.
За даними NASA, «марсотрус», який позначили як S1222a був зафіксований 4 травня з магнітудою в 4,7 бала. Попередній рекорд становив 4,2 бала, і був встановлений в серпні 2021 року.
«Енергія, вивільнена цим новим землетрусом, еквівалентна кумулятивній енергії всіх інших землетрусів, які ми бачили донині. І хоча сама подія відбулася на відстані понад 2 000 км, хвилі, зафіксовані на InSight, були настільки великими, що майже «перенаситили» наш сейсмометр», - сказав сейсмолог, який очолює Службу з дослідження землетрусів InSight Джон Клінтон.
Зазначається, що цей потужний землетрус мав також кілька інших помітних особливостей.
Зокрема, S1222a тривав щонайменше чотири години, що більш ніж удвічі перевищує тривалість попереднього найдовшого землетрусу. Ба більше, він став також першим в історії «марсотрусом», який посилав сейсмічні хвилі по всій поверхні Червоної планети.
І хоча більшість землетрусів викликають поверхневі хвилі високої або низької частоти, це стало першим випадком, коли обидва типи були виявлені одночасно.
Як повідомляв Укрінформ, марсохід Національного управління США з аеронавтики та дослідження космосу (NASA) Perseverance вперше в історії записав звук «пилового диявола» — урагану, який регулярно утворюється на поверхні Червоної планети.