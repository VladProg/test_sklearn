У Києві на центральному залізничному вокзалі відбулася презентація документальної книги "Залізна евакуація" авторства українського поета і перекладача Андрія Пермякова про вклад наших залізничників у віідбиття повномасштабної агресії рф.

Презентація пройшла за участі заступника міністра культури та інформаційної політики Тараса Шевченка і представників Укрзалізниці, передає кореспондент Укрінформу.
"Дуже багато ще буде написано книжок про це, але сьогодні ми презентуємо першу книжку. Вона надзвичайна, тут зібрані дуже цікаві історії, і це зробив наш письменник Андрій Пермяков. Завдяки йому вийшла ця книжка", - сказав видавець книги Іван Степурін.
Він висловив думку, що такі презентації цю зробити ще і у потягах Укрзалізниці.
"Але без підтримки Міністерства культури і інформаційної політики цієї книжки теж не було б, тож велика їм подяка за те, що у цих умовах знайшли кошти на цей проєкт. Бо зараз дуже важко видавати книжки. Але ми працюємо, незважаючи ні на що", - уточнив Степурін.
У свою чергу Шевченко поінформував про підтримку проєктів, які фіксують трагічні сторінки у історії нашої держави. За його словами, у МКІП є невеликі, обмежені кошти, і вони роблять відкриті конкурси, на які подаються різні проєкти.
"Проєкт (щодо видання цієї книги - ред.) був відібраний нашою мистецькою комісією, бо, напевно, не підтримати проєкт про Укрзалізницю комісія не могла. Але це їхні експертні висновки. І я радий, що сьогодні відбувається ця презентація", - сказав він.
Чиновник також подякував всім залізничникам, які продовжують мужньо робити свою роботу, видавництву, завдяки якому у світ вийшла ця книга, і бійцям сил оборони, які боронять українців.
"Це справді героїчний подвиг - все, що було зроблено упродовж минулого року, робиться тепер і буде робитися у майбутньому. Особисто у мене є друзі, які працюють в Укрзалізниці. І я щиро вдячний всім", - зазначив заступник глави МКІП.
У цій книзі були зібрані і задокументовані історії з першоджерел, які описують воєнний і евакуаційний досвід, а також - щоденний героїзм працівників української залізниці. Усі події і імена героїв, які є у книзі, реальні.






У Києві презентували книгу "Залізна евакуація" / Фото: Руслан Канюка, Укрінформ


































Під час презентації книги кілька історій з неї зачитали актриси кіно і театру Наталія Сумська і Римма Зюбіна, модератор Камілла Бурсова та сам Пермяков.
На презентації була присутня мати звільненого з полону захисника "Азовсталі" Дмитра Козацького провідниця Ірина Юрченко, історії якої є у цій книзі.
На обкладинці "Залізної евакуації" – фото Андрія Андрієнка, зняте 27 лютого на вокзалі у Краматорську. На ньому зображений прикордонник, який проводжає свою дружину на евакуаційний потяг на Чернівці.
Книгу видано за кошти благодійного фонду "Бібліотечна країна" і ТОВ "Креативна агенція "Артіль" та за підтримки Міністерства культури та інформаційної політики України.
Як повідомлялося, 30 грудня у МКІП заявили, що у Національній бібліотеці України імені Ярослава Мудрого відбулася презентація книги "Сковорода і ми", присвяченої осмисленню спадку філософа.