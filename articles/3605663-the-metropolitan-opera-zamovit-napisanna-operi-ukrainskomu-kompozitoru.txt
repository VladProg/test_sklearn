The Metropolitan Opera вперше в історії замовить написання опери українському композитору.

Як передає Укрінформ, про це повідомляє пресслужба Міністерства культури та інформаційної політики в Телеграмі.
"The Metropolitan Opera вперше в історії замовить написання опери українському композитору. Це стане ще одним виявом солідарності театру з українським народом та можливістю донести світові українські наративи і познайомити аудиторію з роботою митців з України", - йдеться у повідомленні.
Зазначається, що Державне агентство України з питань мистецтв та мистецької освіти оголошує open call для українських композиторів для опрацювання та передачі поданих заявок на розгляд Метрополітен-опера. Дедлайн — 20 листопада 2022 року.
Як повідомлялося, розпочато прийом документів на премію для молодих композиторів та виконавців імені Левка Ревуцького у 2023 році.