У Національному банку очікують, що у поточному році економіка зросте на 0,3%, у 2024 - на 4,1%, а у 2025 році - на 6,4%.

Про це під час пресбрифінгу сказав голова Національного банку Андрій Пишний, повідомляє кореспондент Укрінформу.
"Національний банк очікує незначного зростання реального ВВП у 2023 році на 0,3%", - сказав Пишний.
Він пояснив, що погіршення прогнозу, порівняно із жовтневими оцінками, зумовлене насамперед наслідками енергетичного терору, а також переглядом основного припущення щодо тривалості збереження безпекових ризиків.
За словами голови Нацбанку, зниження безпекових ризиків разом із поновленням повноцінної роботи портів, збільшенням врожаїв, поступовим відновленням виробничих потужностей, налагодженням логістики та пожвавленням внутрішнього попиту, у тому числі завдяки поверненню вимушених мігрантів, сприятимуть зростанню економіки у 2024–2025 роках.
"Завдяки всім цим чинникам у 2024 році реальний ВВП України зросте на 4,1%, а в 2025 році економічне зростання прискориться до 6,4%", - сказав голова НБУ.
Він нагадав, що внаслідок енергетичного терору з боку росії спад ВВП України в IV кварталі 2022 року поглибився (до 35% у річному вимірі).
Як повідомляв Укрінформ, раніше у Нацбанку прогнозували, що у 2023-2024 роках економіка відновлюватиметься поступово – темпами на рівні 4-5%.