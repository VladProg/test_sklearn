Напередодні саміту ЄС, який має відбутися в Україні, Європарламент ухвалив резолюцію, де окреслює політичні завдання для цієї зустрічі, висловлює солідарність з Україною у війні з рф та підтримку України в процесі впровадження реформ на шляху до членства в ЄС.

Як повідомляє кореспондент Укрінформу, за цей документ проголосували 489 депутатів, проти – 36, утрималися – 49.
«Європарламент… висловлює неподільну солідарність з народом України, повністю підтримує незалежність, суверенітет та територіальну цілісність України в межах її міжнародно визнаних кордонів та підкреслює, що ця війна є серйозним порушенням міжнародного права», - йдеться у документі.
Європарламент рішуче засудив агресивну війну росії проти України, залучення до війни білорусі, та звернувся до росії з вимогою негайно зупинити будь-які воєнні дії в Україні, вивести свої війська та техніку з усієї її території.
В ухваленому документі депутати висловили підтримку членству України в ЄС, яке буде «геостратегічною інвестицією» в об’єднану та сильну Європу. Навіть в умовах війни Україна підтверджує свій незворотний вибір на користь європейської інтеграції, який уже був підтриманий її європейськими партнерами.
«Європейський парламент… закликає майбутній саміт між ЄС і Україною визначити чіткий шлях для початку переговорів про входження на основі покрокового підходу, фокусуючи увагу на наданні значущих переваг для українського суспільства та громадян від початку такого процесу; закликає Європейську комісію представити рішучий і амбітний план для цих переговорів та для швидкої інтеграції України в політичні заходи і програми ЄС, що має супроводжуватися дорожніми картами для кожного кроку у цьому процесі», - йдеться у резолюції.
Депутати нагадали, що процес входження до ЄС ґрунтується на досягненнях. Оновлена методологія процесу розширення приділяє особливу увагу ключовим сферам - верховенству права, дотриманню фундаментальних цінностей та прав людини, відданості демократії та боротьбі з корупцією. Такі цілі, як і майбутнє членство в ЄС, відповідає ключовим політичним, економічним і безпековим інтересам самої України. Наступний саміт ЄС-Україна буде нагодою, щоб оцінити прогрес, досягнутий Україною у виконанні семи рекомендацій, визначених Європейською комісією щодо кандидатського статусу України. Виконання цих рекомендацій потребує політичної волі і рішучості від влади України та передбачає впровадження змістовних правових і соціальних реформ для того, щоб країна відповідала критеріям для входження в ЄС.
«Європарламент вважає, що майбутній саміт ЄС-Україна може надалі сприяти перспективі України щодо членства шляхом направлення заклику до Європейської комісії оновити доповідь щодо процесу розширення весною 2023 року… Ця доповідь надасть широку оцінку прогресу у реформах в Україні та потенційно може відкрити перспективу для рекомендацій Єврокомісії розпочати переговори щодо входження вже цього року», - наголошується в політичних рекомендаціях Європарламенту.
Європейські депутати окремо наголосили на необхідності збільшити та прискорити надання Україні військової допомоги. Вони висловили підтримку рішенню країн-членів ЄС надати Україні сучасні бойові броньовані машини та бронетранспортери, оборонні системи та боєприпаси. Вони привітали рішення Німеччини та інших європейських урядів надати Україні основні бойові танки Leopard 2, що дозволить зробити такий крок й іншим партнерам. Резолюція наголошує, що тренування українських військовослужбовців у використанні цих танків має розпочатися негайно. У цьому ж контексті депутати підтримали створення та діяльність Допоміжної військової тренувальної місії ЄС для України.
Резолюція вітає залучення Допоміжної дорадчої місії ЄС в Україні до розслідування і документування злочинів, скоєних росією на тимчасово захоплених територіях України, та надання відповідної підтримки правоохоронним органам України і міжнародним командам, залученим до розслідування.
Депутати привітали рішення ЄС надати Україні безпрецедентний пакет макрофінансової допомоги у 18 мільярдів євро, що забезпечить країну стабільним і передбачуваним фінансуванням у 2023 році. Вони закликали майбутній саміт ЄС-Україна визначити пріоритети широкого пакета допомоги ЄС для відновлення України та створення умов для подальшого економічного зростання після завершення війни, забезпечити координацію цих зусиль з іншими міжнародними партнерами і фінансовими інституціями.
«Європарламент … підтверджує свій заклик ідентифікувати належну правову базу, яка дозволить використання заморожених активів російського центробанку, кошти російських олігархів для фінансування відбудови України; закликає до того, щоб пакет відновлення був за необхідності підтриманий бюджетними спроможностями ЄС», - йдеться у документі.
Депутати ЄП висловили переконання, що саміт ЄС-Україна дасть нагоду ще раз наголосити на терміновості створення спеціального міжнародного трибуналу для засудження злочину агресії проти України, що був скоєний політичним і військовим керівництвом рф та її союзниками.
За пропозицією представника політичної групи Європейської народної партії Міхаеля Галера депутати з голосу під час процедури голосування внесли додатковий пункт, який засуджує рішення МОК щодо допуску рф до участі в літній Олімпіаді.
Як повідомлялося, завтра відбудеться 24-й саміт ЄС-Україна, перша зустріч такого рівня після початку російської збройної агресії та після того, як Україна отримала статус країни-кандидата на входження до ЄС.