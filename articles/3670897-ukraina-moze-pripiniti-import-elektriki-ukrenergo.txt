Україна у найближчій перспективі може відмовитися від імпорту електроенергії, якщо і надалі вироблятиме достатньо, щоб покрити потреби споживачів.

Як передає Укрінформ, про це повідомив очільник НЕК «Укренерго» Володимир Кудрицький під час брифінгу в Медіацентрі Україна - Укрінформ.




«Ми практично вже відмовилися від імпорту. Сьогодні він уже в мінімальних обсягах іде. І якщо у нас буде вистачати власної електроенергії, дуже вірогідно, що ми її не будемо імпортувати», – сказав Кудрицький.
За його словами, починаючи із січня українській енергосистемі допомагав імпорт електроенергії з Європи, який дозволяв пом'якшити дефіцит потужності. Зараз Україна здатна покривати споживання власними ресурсами, що привело до зменшення імпорту.
«У разі похолодання, зростання споживання, впливу інших факторів, які призведуть до дефіциту потужності, імпорт може бути відновлений, і він знову стане додатковим фактором безпеки для енергосистеми», – підкреслив Кудрицький.
При цьому він наголосив, що компанія вже готує людські та матеріальні ресурси до наступного опалювального сезону.
«Уже зараз ми починаємо планувати проходження наступного опалювального сезону. Для цього треба мати достатні людські та матеріальні ресурси. Укренерго продовжує накопичувати матеріали та обладнання для проведення ремонтів», – додав Кудрицький.
Як повідомлялося, нічна атака 16 лютого ракетами та дронами не була успішною для окупантів; електростанції продовжують виробляти достатньо електроенергії для покриття необхідного споживання.