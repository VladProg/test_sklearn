У латвійській столиці документальною стрічкою Олексія Радинського «Нескінченність за Флоріаном» ввечері у неділю стартувала спеціальна програма Focus On Ukraine Ризького міжнародного кінофестивалю/RIGA IFF-2022.

Про це повідомляє кореспондент Укрінформу.
«Нескінченність за Флоріаном» (2022. Україна, США) була об’єднана в одному сеансі Architect's Cut з короткометражною стрічкою «Потьомкінці» (2021, Румунія) відомого румунського режисера Раду Жуде, яка також зачіпає частину української історії. Показ проходив в архітектурній перлині Риги – кінозалі Національної Бібліотеки Латвії «Замок світла» (2008-2014). Перед показом стрічки були представлені керівництвом RIFF та НБЛ.






Програма Focus On Ukraine на Ризькому кінофестивалі/Фото: Олег Кудрін, Укрінформ



















«Нескінченність за Флоріаном» (70 хвилин) молодого українського режисера Олексія Радинського розповідає про Флоріана Юр’єва, архітектора, мислителя та його найвідомішу роботу – будівлю Національної бібліотеки ім. Вернадського зі знаменитою «летючою тарілкою», яку намагалися занапастити забудовники. Юр’єв – людина надзвичайно оригінального, справді енциклопедичного мислення. Він мислить категоріями всесвітньої гармонії, «кольорової музики» та у своєму похилому віці продовжує власноруч створювати музичні інструменти.
Сюжетна основа «Потьомкінців» (18 хвилин) - повстання 1905 року проти царату на кораблі «Князь Потьомкін-Таврійський» та те, як воно було пропагандистські відображено у всесвітньо відомій стрічці Сергія Ейзенштейна «Броненосець „Потьомкін“». Архітектор з журналісткою, згадуючи про те, як потьомкінці, залишивши Одесу, попросили інтернування і політичного притулку в Румунії, стисло та дотепно розмірковують про історію диктатури в російській імперії та срср. Архітектор розмірковує, що могло б стати монументом жертвам диктатур.
У програмі Focus On Ukraine (зі слоганом «Мова, настрій, колір») відбудеться показ трьох українських фільмів. У понеділок, 17 жовтня - «Бачення метелика» Максима Наконечного (2022. Україна, Хорватія, Чехія, Швеція). У вівторок, 18 жовтня - «Носоріг» Олега Сенцова (2021. Україна, Польща, Німеччина). У середу, 19 жовтня - «Памфір» Дмитра Сухолиткого-Собчука (2022. Україна, Польща, Франція).
Крім того, у межах Focus On Ukraine пройдуть дві дискусійні панелі – «Як деколонізувати ЗМІ: критична культурна журналістика у Східній Європі» та «Вестернізація і східноєвропейське кіно» (19-20 жовтня), а також лекція професорки Школи кінематографічних мистецтв Університету Південної Каліфорнії Аніко Імре «Сфера послуг на частковій периферії: союз національного брендингу і медіаімперіалізму?» (19 жовтня).
Центральним місцем заходів RIGA IFF є найбільш відомий історичний кінотеатр латвійської столиці Splendid Palace, українські стрічки будуть показані там.
Значну частину фільмів можна переглянути онлайн.