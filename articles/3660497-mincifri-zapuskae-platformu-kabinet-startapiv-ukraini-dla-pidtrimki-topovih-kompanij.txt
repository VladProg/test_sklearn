Міністерство цифрової трансформації спільно з Фондом розвитку інновацій та українським інтернет-виданням AIN.UA запускають платформу «Кабінет стартапів України» для розвитку технологічних ініціатив.

Про це повідомив віцепрем'єр-міністр – міністр цифрової трансформації Михайло Федоров у Телеграмі, передає Укрінформ.
«Наша філософія – змінювати правила та нестандартно мислити. Тому чому б не перетворити ліфт, яким я кожного дня підіймаюся на роботу, на місце для пітчингу стартапів. А ще й зробити з цього ютуб-програму Кабінет Стартапів України. Для підтримки топових українських компаній. Основний акцент – military-tech», - зазначив він.
Платформа дозволить командам представити свої стартапи очільнику Мінцифри та головреду AIN.UA. У відповідь учасники отримують практичні поради, як покращити свій продукт. Зустріч з експертами відбувається в ліфті Кабміну, де кожен матиме лише 1 хв для презентації.
У першому випуску технологічні рішення продемонстрували три стартапи, які отримали гранти від Фонду розвитку. Серед них: DrillApp – мобільний застосунок для тренувань з тактичної стрільби та самооборони, ТОР – запатентований навчальний комплекс на базі пристроїв віртуальної реальності, Nolelgator – семантична пошукова система для наукових статей, патентів і клінічних випробувань.
Як повідомлялось, Міністерство цифрової трансформації та Міністерство транспорту та зв’язку Фінляндії підписали меморандум щодо співробітництва у сфері цифровізації та цифрової стійкості.