Відомий британський рок-гурт Pink Floyd та вокаліст гурту "Бумбокс" Андрій Хливнюк зібрали більше 600 тисяч доларів допомоги українцям завдяки запису спільної пісні.

Про це повідомив автор пісень рок-групи Девід Гілмор у Фейсбуці, передає Укрінформ.
Слухачі пожертвували понад 450 тисяч фунтів стерлінгів (більше 483 тис. доларів США) на пісню Hey, Hey, Rise Up, записану 30 березня разом із Хливнюком.

До цієї суми учасники Pink Floyd Девід Гілмор і Нік Мейсон додали власні кошти, збільшивши суму до 500 тисяч фунтів (понад 600 тисяч доларів).
Зібрані кошти планується розподілити між такими організаціями, як Hospitallers The Kharkiv and Przemyśl Project, Медичний добровольчий батальйон "Госпітальєри", Vostok SOS, Київ волонтерський та Лівий берег.
«Чудово відчувати, що ви можете зробити свій внесок у якусь із цих благодійних організацій. Подивимось, що ще ми можемо зробити цієї зими», - написав Гілмор.
Як повідомляв Укрінформ, письменник, перекладач, музикант і волонтер Сергій Жадан перерахував 500 тисяч гривень для центральної бібліотеки Харківського національного університету ім. Каразіна.