Дениса Монастирського, Євгенія Єніна та ще трьох працівників МВС, які загинули в авіакатастрофі у Броварах, поховали на Байковому кладовищі у Києві.

Про це повідомила пресслужба МВС, передає Укрінформ.


«У столиці 21 січня на Байковому кладовищі пройшла прощальна церемонія і поховання загиблих в авіакатастрофі 18 січня під час виконання службових обов’язків міністра внутрішніх справ України Дениса Монастирського, його першого заступника Євгенія Єніна, державного секретаря МВС України Юрія Лубковича, начальника управління забезпечення захисту Департаменту внутрішньої безпеки НПУ Михайла Павлушка та провідного інспектора Департаменту комунікації МВС Миколу Анацького», - зазначають у МВС.

На цвинтар провести в останню путь загиблих прийшли близько сотні людей. Церемоніал відбувся з усіма належними почестями.

У панахиді, вшануванні пам’яті та поховальних заходах на Байковому кладовищі взяли участь Голова Верховної Ради Руслан Стефанчук, Прем'єр-міністр Денис Шмигаль, керівники силового блоку держави, урядовці та політики, родичі та друзі загиблих.

Як повідомлялося, вранці 18 січня у Броварах поруч із дитсадком та житловим будинком упав гелікоптер ДСНС, на борту якого перебували 10 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
Унаслідок падіння вертольота загинули 14 людей, серед них одна дитина.
Прем’єр-міністр Денис Шмигаль доручив створити спеціальну групу для розслідування обставин трагедії.
Фото: МВС