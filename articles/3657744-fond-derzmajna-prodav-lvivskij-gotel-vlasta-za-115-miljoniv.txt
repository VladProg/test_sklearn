Фонд держмайна провів приватизаційний аукціон львівського готелю «Власта». В торгах взяли участь 23 інвестори, а переможна ціна зросла у 16 разів – до 115 млн грн.

Про це Укрінформу повідомили у пресслужбі ФДМУ.
«Фонд держмайна залучив 115 млн грн, продавши на приватизаційному аукціоні львівський готель «Власта». Аукціон відбувся 23 січня. У торгах взяли участь 23 інвестори. Переможна ціна зросла у 16 разів», - йдеться в повідомленні.
Зазначається, що готель розташований у 12-поверховому будинку та має 157 номерів різних категорій та конференц-хол на 80 людей. Площа готелю 8174,7 м кв.
Останніми роками «Власта» зазнав значних збитків. Зокрема, у 2020 році він отримав 251 тис. грн чистого збитку, у 2021 році – 78 тис. грн, за січень-вересень 2022 року – 421 тис. грн.
У ФДМУ додали, що усі кошти, які залучає Фонд держмайна, йдуть на Сили оборони. Наприклад, на гроші за «Власту» можна придбати понад 300 пікапів для захисників України.
Як повідомлялось, у 2022 році п’ять українських компаній інвестували понад 100 млн грн кожна в купівлю державних підприємств. Загалом торік переможці приватизаційних торгів перерахували до держбюджету 1,7 млрд грн. Фонд держмайна успішно провів 193 аукціони.