Велика Британія проводить інспекцію наданої Україні оборонної допомоги і наразі не висловлювала жодних зауважень з приводу ефективності її використання.

Про це заявив посол України у Великій Британії Вадим Пристайко на брифінгу в Медіацентрі Україна - Укрінформ у середу.
"Я не чув від Британії зауважень з приводу того, наскільки ефективно використовується допомога, чи вона не розкрадається. Велика Британія веде інспекцію тих озброєнь, які надходять ( в Україну - ред.), але це робиться поза камерами. У принципі, є повне взаєморозуміння, і особливих проблем до цього часу я не бачив", - сказав Пристайко.
За його словами, військові усвідомлюють, що "хайп", який здіймається у пресі, часто безпідставний, тому що під час військових операцій завжди є втрати зброї, тож "не треба звинувачувати щоразу в якихось корупційних діях".
Водночас Пристайко зазначив, що максимальну кількість необхідної зброї Україна отримує від Сполучених Штатів.
"Саме тому інспектори США і найбільше турбуються", - зауважив посол України.
Як повідомлялося, наприкінці січня Україну відвідали інспектори Державного департаменту Сполучених Штатів, Міністерства оборони та Агентства з міжнародного розвитку (USAID) з метою поліпшити незалежний нагляд за допомогою США.
Радник секретаря Ради нацбезпеки і оборони, колишній перший заступник гендиректора ДК «Укроборонпром» Сергій Омельченко у коментарі Укрінформу наголошував, що Україна спільно із США та Великою Британією використовують логістичне програмне забезпечення, що фіксує кожен зразок озброєння, який надходить від Заходу.