Найбільшою довірою в Україні продовжують користуватися Збройні сили.

Як передає Укрінформ, про це свідчать дані проведеного 4-27 грудня 2022 року Київським міжнародним інститутом соціології всеукраїнського опитування громадської думки "Омнібус".
Так, за даними опитування КМІС, найбільшою довірою в Україні продовжують користуватися ЗСУ, і за останній рік (між груднем 2021 року і груднем 2022 року) рівень довіри зріс з 72% до 96%. Баланс довіри-недовіри до ЗСУ (тобто різниця між часткою тих, хто довіряє, і часткою тих, хто не довіряє) становить +96% (у грудні 2021року було +60%).
Відповідно до дослідження, у грудні 2021 року 27% респондентів довіряли Президенту України (і баланс був від’ємним -23%, тобто було більше тих, хто не довіряв, ніж довіряв), проте за рік показник зріс до 84%, а баланс наразі становить +80%.
Довіра до волонтерів зросла серед українців з 68% до 84%, а баланс покращився з +57% до +81%.

Як зауважили у КМІС, простежується значне покращення довіри і до двох інших силових структур. Так, довіра до СБУ зросла з 29% до 63% (баланс зріс з -7% до +54%), а до Національної поліції – з 30% до 58% (баланс зріс з -14% до +45%).
Також значно покращилося в суспільстві сприйняття уряду і Верховної Ради. Довіра до Кабінету Міністрів зросла з 14% до 52% (баланс зріс з -46% до +33%). У випадку парламенту, хоча загалом показники довіри не є високими, також має місце значний ріст довіри: з 11% до 35%, а баланс зріс з -56% до +2%.
Як виявило опитування, прокурори і суди є єдиними українськими інституціями, що більшою мірою асоціюються із забезпеченням верховенства права, які мають негативний баланс довіри-недовіри і до яких українці ставляться найбільш критично. Так, судам довіряють 25% респондентів, не довіряють – 34% (решта не мають визначеного ставлення; баланс становить -9%). Прокурорам довіряють 21% опитаних, не довіряють – 32% (баланс становить -11%).

Довіра до українських ЗМІ за останній рік зросла з 32% до 57% (баланс зріс з -7% до +43%). Довіра до російських ЗМІ і раніше була відсутньою, а наразі ця відсутність стала ще більш виразною: із 3% до 1% стало тих українців, хто довіряє, а баланс знизився з -76% до -92%.
Згідно з опитуванням, простежується деяке погіршення ставлення до церкви: частка тих, хто довіряє церкві, знизилася з 51% до 44%, а баланс знизився з +27% до +22%.
Також, за результатами опитування, українці стали більше довіряти звичайним людям у своєму населеному пункті – з 63% до 71% зріс показник довіри, а баланс покращився з 52% до 62%.
Переселенцям загалом 52% респондентів довіряють, а 10% не довіряють (решта мають невизначене / байдуже ставлення); баланс становить +41%.
Опитування проводилося методом телефонних інтерв’ю з використанням комп’ютера (computer-assistedtelephoneinterviews, CATI) на основі випадкової вибірки мобільних телефонних номерів. У ньому взяли участь 995 респондентів.
Як повідомляв Укрінформ, за даними опитування, проведеного соціологічною службою Центру Разумкова, 59% українців назвали політиком 2022 року Президента Володимира Зеленського, на другому місці — головнокомандувач Збройних сил України Валерій Залужний.