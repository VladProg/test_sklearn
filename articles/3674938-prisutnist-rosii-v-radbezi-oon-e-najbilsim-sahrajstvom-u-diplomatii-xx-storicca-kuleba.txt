Міністр закордонних справ Дмитро Кулеба вважає присутність росії в Раді Безпеки ООН на правах постійного члена найбільшим дипломатичним шахрайством XX століття.

Про це Кулеба сказав журналістам під час засідання Радбезу ООН, присвяченого роковинам повномасштабного російського вторгнення в Україну, передає кореспондент Укрінформу.
«Я розумію, що це не найприємніша розмова, яку б ця організація (ООН – ред.) хотіла вести, – про те, як росія потрапила до Ради Безпеки… Але це було найбільше шахрайство у світовій дипломатії у ХХ столітті. І ця проблема повинна бути виправлена. Не має значення, скільки часу це займе, ми продовжимо боротьбу», – заявив глава МЗС.

Кулеба наголосив, що не сумнівається в підтримці друзів нашої держави, «і це тільки посилюватиме коаліцію на підтримку України й на захист Статуту ООН».
За його словами, засідання Ради Безпеки «підтвердило найголовніше: росія перебуває в ізоляції». москва абсурдно й цинічно інтерпретує події, але «міжнародна спільнота не купується» на це, про що свідчить ухвалення в четвер 141 голосом української резолюції ГА ООН щодо миру.
Глава МЗС пояснив, що така резолюція не могла бути ухвалена в Раді Безпеки ООН, оскільки росія, на порушення всіх правил і процедур, 1991 року замінила табличку «срср» на «рф» і користується правом вето, перетворивши місце постійного члена «буквально на трон безкарності».
Міністр нагадав, що росія скористалася правом вето більше, ніж будь-яка інша країна, «перешкоджаючи врегулюванню багатьох конфліктів і припиненню страждань тисяч людей».
Коментуючи китайські мирні ініціативи, Кулеба зазначив, що оскільки Генасамблея переважною більшістю ухвалила українську резолюцію щодо миру, то «все, що пропонується поза цією резолюцією, має з нею узгоджуватися».
Як повідомлялося, у п’ятницю в Раді Безпеки ООН відбулися дебати міністерського рівня, присвячені річниці російського вторгнення в Україну.
Напередодні, 23 лютого, надзвичайна спеціальна сесія Генеральної Асамблеї ООН ухвалила резолюцію «Принципи Статуту ООН, що лежать в основі всеосяжного, справедливого і тривалого миру в Україні». За проголосувала 141 держава, проти – 7, утрималися – 32.