Представники країн G7, Євросоюзу, міжнародних фінансових інституцій і України провели у четвер інаугураційне засідання Керівного комітету міжвідомчої платформи координації донорів для України.

Про це йдеться в повідомленні Білого дому, передає Укрінформ.
«Представники країн G7, уряду України та міжнародних фінансових інституцій обговорили, як краще координувати економічну підтримку для задоволення нагальних потреб України у фінансуванні та майбутні зусилля з економічного відновлення та реконструкції», - йдеться в повідомленні.
Учасники форуму зобов’язалися тісно співпрацювати з українською владою для визначення пріоритетів і послідовності стратегічних економічних потреб. Крім того, було домовлено, що комітет сприятиме проведенню реформ в Україні, координуватиме економічну допомогу для стабілізації української економіки й підтримки сталого та інклюзивного відновлення.
Зазначається, що на засіданні пролунала висока оцінка управління Кабміном українською економікою в умовах війни, а також бачення програми економічних реформ на широкій основі.
Як повідомлялося, керівництво України неодноразово наголошувало на ідеї створення механізму координації зусиль з економічної підтримки нашої держави. Ця ідея також обговорювалася в контексті оборонного формату «Рамштайн», який міг би стати прикладом для створення аналогії в економічній сфері.