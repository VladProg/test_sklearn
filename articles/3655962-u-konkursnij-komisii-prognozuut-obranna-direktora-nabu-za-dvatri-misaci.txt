Конкурсна комісія обере директора Національного антикорупційного бюро за два-три місяці.

Про це повідомив у коментарі Укрінформу член Конкурсної комісії Драго Кос.
“Зараз ми працюємо майже цілодобово, усі учасники конкурсної комісії дуже добре співпрацюють один з одним, і я маю оптимістичний прогноз. Думаю, що директора НАБУ ми зможемо мати за два, можливо, за три місяці”, - сказав він.
Драго Кос додав, що Конкурсна комісія могла б і швидше обрати директора НАБУ, але члени комісії вирішили, що під час проведення співбесід із претендентами на посаду, усі вони мають бути особисто присутніми, а не брати участь у процесі онлайн.
“Для цього потрібно, щоб усі члени Конкурсної комісії приїхали в Київ або в інше місто України, тому потрібні певні підготовчі заходи, але, думаю, ми набагато скоріше впораємося з обранням директора НАБУ у порівнянні з обранням директора САП”, - зазначив він.
Коментуючи побажання уряду України стосовно завершення конкурсного відбору на посаду директора НАБУ уже до 3 лютого поточного року, до проведення саміту Україна-ЄС, Драго Кос сказав: “Я радий, що уряд цікавиться обранням голови НАБУ і хоче, щоб це сталося якомога швидше. На мій погляд, це дуже добра ознака їхнього бажання мати повноцінно функціонуюче НАБУ, яке буде боротися з корупцією. Проте технічно навіть неможливо для нас завершити конкурсний відбір до кінця цього місяця”.
Член конкурсної комісії пояснив, що для обрання директора НАБУ потрібно провести іще три-чотири раунди оцінювання кандидатів. І потрібно буде надати час для підготовки претендентів на посаду і для розгляду можливих скарг на результати оцінювання.
“Звичайно, ми не будемо гаяти ані дня, проте ми маємо просту процедуру, яку ми встановили.
Я розумію бажання уряду представити уже кінцеве рішення на Саміті Україна-ЄС, але запевняю, що ЄС і уся міжнародна спільнота дуже уважно стежать за роботою конкурсної комісії. А, враховуючи той жах, який відбувався з Конкурсною комісією під час відбору голови САП, я думаю, що на сьогодні міжнародна спільнота може лише похвалити роботу як уряду, так і нашої Конкурсної комісії з відбору голови НАБУ”, - сказав Драго Кос.
Як повідомляв Укрінформ, 17 січня Комісія з проведення конкурсу на зайняття посади директора НАБУ за результатами тестування загальних здібностей відсіяла 28 кандидатів. До наступного раунду пройшли 22 претенденти. Наступний етап – практичне завдання – має відбутися в один день одночасно для всіх кандидатів.
Повноваження попереднього директора НАБУ Артема Ситника закінчилися 16 квітня 2022 року.
17 січня поточного року під час засідання уряду прем’єр-міністр Денис Шмигаль висловив сподівання, що Конкурсна комісія відбере трьох кандидатів на директора НАБУ до 31 січня.
Він додав, що для України важливо вчасно та у повному обсязі виконати свою «домашню роботу» щодо членства в ЄС ,перша оцінка якої відбудеться вже у лютому цього року в ході Саміту Україна-ЄС. Зокрема, необхідно завершити конкурс на зайняття посади директора НАБУ.
3 лютого в Україні має відбутися саміт Україна-ЄС. Перед початком саміту запланований візит в Україну членів колегії Європейської комісії, яка під час зустрічі з урядом відобразить прогрес, що досягнутий у двосторонніх відносинах між Україною і ЄС, та, зокрема, у просуванні України як країни-кандидата до членства в Європейському Союзі.