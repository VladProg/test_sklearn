Перший Всеукраїнський конкурс літкастів (літературних подкастів) «КрутеЗНО» для популяризації читання та впровадження нових форматів у гуманітарній освіті підбив підсумки.

Про це Укрінформу повідомили в Київській малій академії наук, яка є організатором конкурсу спільно з сервісною соцмережею про книги LitCom.
«Окрім створеної «КрутеЗНО» повноцінної бібліотеки літературних подкастів із української літератури, конкурс також засвідчив, що рівень освіти і самоосвіти в невеликих містах і селах України часто є недооціненим. Більшість учасників проєкту є мешканцями не обласних центрів. Географія конкурсу представлена від села Солоне на Дніпропетровщині, села Кордишівка Вінницької області до села Вікно Чернівецької області та десятків інших невеликих населених пунктів України», - зазначила координатор Іринп Плехова.
За її словами, у конкурсі взяли участь 72 автори, які створили 127 літературних епізодів у 5 номінаціях: «Фольклор і давня література», “Мала поетична форма”, “Нова українська література”, “Новітня українська література”, “Сучукрліт”.
Літкаст – це цікава, розкута розповідь про літературний твір, його автора, сюжет, героїв, перипетії, історичний контекст, смачні деталі й цитати, власні емоції й враження, приправлена харизмою того, хто його створює.
Конкурсанти «КрутеЗНО» кілька місяців працювали над створенням літкастів (це цікава, розкута розповідь про літературний твір, його автора, сюжет, героїв, перипетії, історичний контекст, деталі й цитати, власні емоції й враження). Члени журі з України працювали над матеріалами з бомбосховищ та укриттів, деякі учасники команди оцінювали роботи, перебуваючи у Німеччині, Польщі та Нідерландах, куди змушені були тимчасово виїхати.
Отже, переможцями у номінаціях “Фольклор і давня література” і “Новітня українська література” стали Ангеліна Мулька та Ярина Закальська, “Мала поетична форма” - Віолета Басенко та Оксана Котелевич. У номінації “Нова українська література” перемогли Марта Швець і Діана Толстюк, у категорії “Сучукрліт” - Софія Самборська та Христина Іващишин.
Переможці отримали головні нагороди – по 10 тисяч гривень, а лауреати спеціальних номінацій – призи від організаторів та партнерів конкурсу.
Одразу після оголошення результатів конкурсанти почали ділитися власними історіями, зокрема про пережитий досвід війни.
Такий активний відгук надихнув команду першої української сервісної соцмережі про книги LitCom на низку мотивуючих проєктів. Серед них - терапевтичний “UГОЛОС: Книжкове укриття”, у межах якого відомі українські музиканти, журналісти, військові, волонтери діляться своїм читацьким досвідом під час війни та розповідають, як конкретні книги рятують у кризових ситуаціях.
Також на LitCom можна ознайомитися із поетичною аудіозбіркою “Музи не мовчать”: свої вірші з фронту озвучують українські поети-військові Ігор Астапенко, Олександр Хоменко, Ірина Венжик, Дмитро Луняка.
Бібліотека "КрутеЗНО" та інші проєкти безкоштовно доступні в мобільному застосунку LitCom.