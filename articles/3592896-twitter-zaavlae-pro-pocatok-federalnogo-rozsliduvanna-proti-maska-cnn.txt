Американський мільярдер Ілон Маск, який збирався придбати компанію Twitter Inc за $44 мільярди, однак потім передумав, перебуває під федеральним розслідуванням у зв’язку зі зривом угоди.

Про це йдеться в оприлюднених судових документах компанії Twitter, передає Укрінформ із посиланням на CNN.
«Федеральні органи влади ведуть розслідування щодо Ілона Маска у зв’язку з угодою про придбання ним компанії Twitter за $44 мільярди доларів», - наводить телеканал заяву компанії.
При цьому не уточнюється, які саме урядові агентства долучені до слідства. Однак зазначається, що вони «вивчають поведінку» Маска, пов’язану з угодою щодо придбання ним соціальної платформи.
Крім того, судова заява компанії звинувачує юридичну команду Маска в тому, що вона не надала проєкти повідомлень зі свого боку для Комісії з цінних паперів, а також Федеральної торговельної комісії США в межах поточного судового спору. Тут ідеться про розгляд у суді позицій сторін з питання, чи може Маск відмовитися від задекларованої ним раніше угоди про купівлю компанії Twitter Inc.
Як повідомлялося, американський мільярдер Ілон Маск у квітні запропонував Twitter Inc викупити її акції в угоді загальною сумою близько $44 мільярдів. Утім, після початку переговорного процесу, бізнесмен заявив, що відмовляється від своєї пропозиції через те, що компанія порушила домовленості й надала хибну інформацію.
Ішлося про те, що керівництво компанії начебто намагалося ввести в оману щодо кількості користувачів соцмережі – через велику кількість ботів. Крім того, конфлікт виник на тлі виплати Twitter Inc багатомільйонної компенсації колишньому начальнику служби мережі та його адвокатам без згоди Маска. Претензії з боку мільярдера висувалися також у зв’язку з приховуванням керівництвом компанії випадків порушення правил кібербезпеки, в тому числі зламів облікових записів користувачів.
Компанія звернулася до суду у зв’язку зі спором, який виник з мільярдером.
Минулого тижня Маск запропонував Twitter Inc завершити угоду про купівлю соціальної платформи на умовах, які обговорювалися на початку цього процесу. Після цього суддя, який веде справу, на підставі пропозиції Маска постановив призупинити судовий розгляд до 28 жовтня.