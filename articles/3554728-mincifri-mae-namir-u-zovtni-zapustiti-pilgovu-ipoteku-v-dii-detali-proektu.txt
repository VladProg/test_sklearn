Міністерство цифрової трансформації має намір 15 вересня розпочати бета-тестування такого інструменту, як пільгова іпотека в застосунку "Дія", а вже у жовтні повноцінно запустити цей проєкт.

Про це в інтерв’ю Укрінформу повідомив віцепрем'єр-міністр – міністр з питань цифрової трансформації Михайло Федоров.
«Пільгова іпотека – це програма Президента, яку він анонсував і яку уряд підтримав. Ми плануємо 15 вересня вийти в бета-тестування, а вже у жовтні повноцінно запустити цей проєкт. На моє переконання, це взагалі буде революційний інструмент. Адже людям не потрібно буде брати якісь документи, йти в банк або комусь телефонувати. Достатньо просто зайти в Дію та заповнити мінімальну кількість інформації, яка автоматично передається банкам», - зазначив він.
Міністр уточнив, що за умовами, які розробив уряд, на першому етапі іпотека під 3% буде доступна для українських військовослужбовців, правоохоронців, медиків, педагогів та науковців. Цей етап стартує вже у жовтні. Далі другий етап – на початку 2023 році. Тоді кредит на житло під 7% зможуть отримати всі українці.
Як повідомлялось, Міністерство цифрової трансформації планує, що вже у серпні українці за допомогою застосунку «Дія» матимуть змогу купувати облігації внутрішньої державної позики.