Фінансування програм підтримки бізнесу в межах урядової ініціативи «єРобота» здійснюватиметься коштами Фонду державного соціального страхування на випадок безробіття.

Про це під час засідання Уряду 17 січня повідомив Прем’єр-міністр України Денис Шмигаль, передає Укрінформ.
«Уряд продовжує вдосконалювати механізми підтримки українського бізнесу. Сьогодні ухвалюємо рішення про зміни до порядків надання грантів за програмою «єРобота». Так, мікрогранти для малого й мікробізнесу будуть виплачуватися насамперед із ресурсів Фонду державного соціального страхування на випадок безробіття», - сказав прем’єр.
За його словами, це й має забезпечити стабільність фінансування програми.
Шмигаль також зазначив, що мікрогранти, щодо яких у 2022 році прийнято позитивне рішення, виплатять із загального фонду державного бюджету.
Як повідомлялося, у 2022 році за рішеннями уряду у межах проєкту "єРобота" фактично виплачено гранти 2530 отримувачам на загальну суму 1 555,09 млн грн.