Президент Володимир Зеленський наполягає, що світ має унеможливити будь-яку можливість росії адаптуватися до вже запроваджених санкцій чи розраховувати на зменшення санкційного тиску.

Про це він сказав під час спільної пресконференції з Прем'єр-міністром Нідерландів Марком Рютте у Києві, повідомляє кореспондент Укрінформу.

"Не можна допускати навіть мінімальної можливості росії, її економіки адаптовуватися до вже введених санкцій чи розрахунку держави-терориста на те, що інтенсивність санкційного тиску може зменшитися", – зазначив Зеленський.
Він наголосив, що майбутній десятий пакет санкцій ЄС проти рф має бути "дієвим".
Водночас глава держави зазначив, що давно настав час "повних санкцій" проти російської ракетної промисловості, у тому числі ІТ-сфери, яка допомагає російській ракетній програмі й виробництву дронів, санкцій проти атомної сфери рф, російських пропагандистів рф, у тому числі юридичних осіб і всіх, хто з ними пов'язаний.
Також, за його словами, необхідне подальше зниження граничної ціни на російську нафту і нафтопродукти.
"Чим швидше будуть ухвалені відповідні важливі санкційні рішення, тим швидше зникне потенціал російської агресії", – пояснив Зеленський.
Раніше повідомлялося, що Прем'єр-міністр Нідерландів Марк Рютте у п'ятницю перебуває з візитом в Україні.
Як повідомляв Укрінформ, Європарламент більшістю голосів ухвалив резолюцію з приводу річниці збройної агресії росії проти України, в якій закликав країни ЄС застосувати десятий пакет санкцій проти рф до кінця лютого цього року.
Єврокомісія та Рада ЄС наразі проводять активні консультації з метою запровадження десятого пакету санкцій проти росії як країни-агресора.

Фото: ОП