Президент Володимир Зеленський наголошує, що тиснути на Україну у питанні щодо можливих переговорів чи домовленостей з росією задля завершення війни неможливо і не має сенсу, інакше росія прийде далі в Європу тиснути на незалежні європейські держави.

Про це він заявив під час спільної з Прем'єр-міністром Іспанії Педро Санчесом пресконференції, повідомляє кореспондент Укрінформу.

"Не допомагати Україні сьогодні, я вважаю, це не допомагати безпеці Європи. Немає сенсу тиснути на нас, тому що якщо будуть тиснути на нас, потім росія прийде в Європу тиснути на Європу, на незалежність європейських держав", - сказав Зеленський.
За його словами, тиску на Україну було більше до початку повномасштабного вторгнення рф.
"Після початку повномасштабного вторгнення всі зрозуміли, що це за сучасна росія, що це не держава, а терористична організація, яка прийшла вбивати і захоплювати територію. А з часом всі побачили результат їх окупації, напевне, найжорстокіший за останні 80 років", - підкреслив Президент.
Він нагадав, що росія намагається знищити Україну, усе українське.
"Щоб відповісти на ваше питання, чи хтось тисне на нас, чи не тисне: тиснути неможливо. Чи хтось хоче? Так! Я не впевнений, що ці прізвища змінюються, але ці люди менше говорять це вголос і це прекрасно, вони більше розуміють, із ким вони мали раніше діалог: з людьми, які збираються далі іти і, якщо не витримає Україна, вони підуть далі", - відповів Зеленський на запитання, чи є тиск на Україну з боку інших країн.
Як повідомлялося, у четвер, 23 лютого в Україні з візитом перебуває Прем'єр-міністр Іспанії Педро Санчес.