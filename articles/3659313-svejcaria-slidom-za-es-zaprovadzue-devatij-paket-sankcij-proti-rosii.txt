Федеральна рада Швейцарії вирішила запровадити нові санкції проти росії, синхронізуючи їх з 9-м пакетом обмежувальних заходів проти москви, які були запроваджені Європейським Союзом.

Як передає Укрінформ, про це йдеться у пресрелізі уряду.
Відповідні заходи набувають чинності, сьогодні, 25 січня, о 19:00 годині за київським часом.
До запроваджених санкцій входять заборони на послуги у сфері тестування продукції, реклами, досліджень ринку та опитування громадської думки, а також нові засоби контролю та обмеження на експорт різних товарів, у тому числі товарів подвійного використання, товарів для військового та технологічного вдосконалення або для розвитку сектору оборони та безпеки, або товари, які сприяють посиленню промислового потенціалу росії.
Крім того, заборона на експорт товарів для аерокосмічної галузі буде поширена на двигуни для літаків і безпілотників. Так само будуть заборонені нові інвестиції в гірничодобувний сектор росії.
Також Швейцарія застосовує санкції проти ще близько 200 фізичних та юридичних осіб.
Федеральна рада ще ухвалила нове положення щодо ембарго на зброю. Тепер Швейцарія може надавати винятки з ембарго на поставки зброї щодо обладнання для розмінування, яке буде використовуватися в Україні в кожному конкретному випадку. При видачі ліцензії на експорт будуть вжиті заходи для забезпечення того, щоб матеріал використовувався законно та за призначенням.
Як повідомляв Укрінформ, 16 грудня Рада ЄС завершила формальне затвердження 9-го пакету санкцій проти російської федерації у зв’язку із агресивною війною проти України - відповідний процес завершено сьогодні за письмовою процедурою.