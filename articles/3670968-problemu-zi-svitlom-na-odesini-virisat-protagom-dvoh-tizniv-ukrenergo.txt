Проблему з постачанням електроенергії в Одеській області обіцяють вирішити в найближчі тижні, якщо не буде нових обстрілів і аварій.

Про це на брифінгу в Медіацентрі Україна-Укрінформ розповів голова НЕК «Укренерго» Володимир Кудрицький.
«Протягом найближчих тижнів ми мусимо усунути «вузькі місця» в енергосистемі, через які виникають мережеві обмеження на Одещині»,- зауважив Кудрицький.
Ситуація з електропостачанням покращилася завдяки роботі енергетиків, що мала накопичувальний ефект як на підстанціях, так і на електростанціях.

Також Кудрицький розповів, що ситуація ще далека від стану абсолютно стабільної, адже ризики ракетних обстрілів у майбутньому залишаються. Але якщо не буде нових масштабних руйнувань, то ситуація залишиться збалансованою.
З огляду на покращення ситуації в українській енергосистемі, Україна здатна покривати споживання власними ресурсами, тому обсяг імпорту електроенергії скоротився. Якщо споживання зросте чи вплинуть інші чинники, що призведе до дефіциту потужності, імпорт відновлять.
Як повідомляв Укрінформ, незважаючи на те, що дефіцит потужності в енергосистемі поки відсутній, на Одещині діють графіки стабілізаційних відключень.