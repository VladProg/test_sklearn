Центр протидії дезінформації при РНБО встановили три взаємопов’язані ворожі інформаційні операції, які були направлені проти дружини Президента Олени Зеленської та України загалом, здебільшого задля припинення міжнародної допомоги.

Про це зазначається у аналітичному звіті ЦПД, наданому ЗМІ, повідомляє Укрінформ.
«Центром було виявлено ряд інформаційних операцій, які дискредитували діяльність дружини Президента та намагались створити хибне уявлення про неї у міжнародної та національної аудиторії. Так, Центром було виявлено 3 взаємопов’язані інформаційні операції, які були направлені проти особи першої леді та України в цілому», - йдеться у звіті.
За даними експертів, у рамках цих операцій зафіксовано фейкове повідомлення про нібито витрачання першою леді 40 тис. євро на шопінг у Парижі; фейкове повідомлення про начебто нецільове використання фінансової допомоги Республіки Польщі з метою відкриття благодійного фонду “Olena Zelenska Foundation” та фейкові матеріали про гуманітарну допомогу, яку буцімто надавали українцям у фірмових пакетах Louis Vuitton Paris.
Зазначається, що загальне розповсюдження кампанії - понад 4 млн переглядів.
«Зважаючи на близькість кампаній в часовому проміжку, схожий набір технік маніпуляцій та каналів розповсюдження дезінформації, можна зробити висновок, що дискредитація Олени Зеленської є продовженням кампанії “Чорна діра”», - розповіли в ЦПД.
У рамках дезінформаційної кампанії з дискредитації Зеленської Центром було помічено характерні особливості розповсюдження дезінформації рф.
Так, перша операція від початку формувалась в французькому сегменті Твіттер, після чого набула поширення в російському сегменті Телеграм, однак наступні вже мали реверсивний характер, оскільки спочатку виникли в Телеграмі, а вже потім набули свого поширення в міжнародному сегменті Твіттер.
Центр вважає, що це було зроблено з метою “підкріплення правдивості” інформаційних операцій під час поширення дезінформації серед російськомовного населення.
Крім цього, до створення та поширення фейкових матеріалів та повідомлень були залучені нові суб’єкти, серед яких ворожі інформаційні ресурси, які мімікрують під українські, – «ХМАРА» й «Укропский Фреш», а також білоруський ворожий інформресурс «Шкварка News».
На переконання ЦПД, використання нових ресурсів для поширення мало на меті збільшити загальне охоплення через залучення української та білоруської аудиторії.
«Попри оманливу зміну об’єкта дискредитації, мета, яку намагались досягти ворожі інформаційні ресурси, залишається незмінною – припинення надання допомоги Україні та дискредитація її в очках міжнародних партнерів. Зауважимо, що “оманлива” зміна об’єкта дискредитації полягає в тому, що незалежно від того, дискредитують Президента чи першу леді, головним об’єктом дискредитації залишається Україна та допомога, яку їй виділяють партнери», - підкреслили експерти ЦПД.
Такий висновок Центр підтверджує тим, що інформаційні операції поширювали ті самі наративи, а саме: Україна – корумпована держава; західна допомога розкрадається; українські високопосадовці некомпетентні.
Крім цього, в поширенні кампанії були залучені ті ж самі суб’єкти, серед яких російський пропагандист Владимир Соловьев, ворожий інформаційний ресурс «Украина.ру» та ворожий інформаційний ресурс «Кремлёвская прачка».
«Зазначена інформація дає ґрунтовні підстави Центру вважати, що всі інформаційні операції, які були описані вище є частиною однієї масштабної дезінформаційної кампанії з дискредитації України», - резюмували в ЦПД.
Як повідомляв Укрінформ, Національна рада України з питань телебачення та радіомовлення і Центр протидії дезінформації підписали меморандум про співпрацю, що передбачає спільну боротьбу з пропагандою та дезінформацією.