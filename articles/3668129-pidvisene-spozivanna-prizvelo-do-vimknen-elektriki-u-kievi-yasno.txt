Енергетикам у Києві у четвер ввечері довелося вдаватися до вимкнень електрики через підвищене споживання.

Про це повідомив генеральний директор енергопостачальної компанії Yasno Сергій Коваленко, передає Укрінформ.
«НЕК виділив для Києва обмеження на рівні 845 МВт на період з 00:00 до 10:00 і 1027 МВт з 15:00 до кінця доби. Тобто у період з 10:00 до 15:00 обмеження були такі, що, за розрахунками колег, давали змогу не відключати за стабілізаційним графіком. Але через підвищене споживання в цей час зросло і навантаження. Деякі ділянки мереж поки що не можуть передавати такі високі обсяги, тому довелося повернутися до відключень у деяких районах. Тепер зрозуміло, на що слід звернути увагу, щоб додати системі більшої функціональності», – написав Коваленко.
Він також зазначив, що зараз споживачі «трохи розслабилися у споживанні, бо часто світло не відключають, або відключають на коротші терміни».
«Але ситуація все ще залишається складною. І те, що ми зараз зі світлом – це результат тяжкої роботи. Про це варто пам’ятати постійно. Так само як і бути готовими до відключень», – зазначив Коваленко.

Як повідомлялось, енергосистема України вже витримала 13 ракетних атак ворога та 15 хвиль атак БПЛА по енергетичних об’єктах. Наразі тривають ремонти на всіх енергетичних об’єктах, пошкоджених російськими атаками.