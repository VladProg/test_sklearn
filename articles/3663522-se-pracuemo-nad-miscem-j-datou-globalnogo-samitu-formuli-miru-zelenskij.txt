Україна проводить багато консультацій щодо місця і дати Міжнародної конференції чи саміту щодо реалізації української формули миру, переговори тривають.

Про це заявив Президент Володимир Зеленський під час пресконференції з президентом Австрії Александером ван дер Белленом у Києві, відповідаючи на запитання кореспондента Укрінформу.
"Ми проводимо багато консультацій, і я особисто з нашими партнерами, де буде проходити конференція або саміт зі змістом формули миру. Для нас найголовніше, щоб це було місце і дата, що зможе забезпечити максимальну кількість держав-партнерів. І від місця, і дати дійсно залежить ця кількість. Тому ми працюємо над цим", - наголосив Зеленський.
Як повідомлялося, у листопаді Президент Володимир Зеленський презентував Українську формулу миру. Зокрема йдеться про забезпечення радіаційної, ядерної, продовольчої, енергетичної безпеки, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.
Пізніше Зеленський ініціював скликання Глобального саміту формули миру, запропонованої Україною, цієї зими.
Фото: Геннадій Мінченко