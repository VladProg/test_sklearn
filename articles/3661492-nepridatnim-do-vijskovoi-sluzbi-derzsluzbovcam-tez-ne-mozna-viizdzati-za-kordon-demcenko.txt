Заборона на виїзд за кордон держслужбовців, окрім відрядження, стосується і тих, хто непридатний до військової служби.

Про це в ефірі телемарафону “Єдині новини” сказав речник Державної прикордонної служби Андрій Демченко.
Він наголосив, що заборона вже діє. Вона стосується і осіб, які непридатні до військової служби або мали інші підстави для виїзду.
"Треба розуміти, що це стосується чіткого переліку посадових осіб, зокрема керівної ланки, народних депутатів, суддів, прокурорів тощо, а також працівників, заброньованих за органами держвлади на період мобілізації. Особи, не придатні до військової служби, не можуть залишати Україну, якщо є в списках, наданих ДПСУ органами, означеними вище, окрім винятків, визначених для держслужбовців", - сказав речник в коментарі "Українській правді".
Він підкреслив, що заборона стосується як чоловіків, так і жінок-держслужбовців.
Як повідомлялося, Кабінет Міністрів України вже оприлюднив ухвалену в п'ятницю постанову, яка забороняє на час війни виїзд чиновників за кордон без поважних причин.