Міністерство культури та інформаційної політики разом із Міністерством у справах ветеранів розробляють проєкти військового кладовища й меморіалу, а також працюють над трансформацією образа ветерана у суспільстві.

Про це повідомив очільник МКІП Олександр Ткаченко під час пресконференції на тему «Небесна Сотня – перші герої російсько-української війни» у Медіацентрі Україна-Укрінформ.


«Є досить широкий спектр проєктів, над яким ми працюємо, – і військове кладовище, і меморіал, і співпраця щодо просування образу ветерана, бо Мінветеранів має велику програму, присвячену перебудові відносин між суспільством і нашими ветеранами», - сказав міністр.



Водночас Ткаченко зауважив, що питання співпраці було обговорено на сьогоднішній урядовій нараді, і Мінветеранів підготувало відповідну оновлену презентацію.


Як повідомляв Укрінформ, Міністерство культури та інформаційної політики й Міністерство у справах ветеранів заявили про посилення співпраці у сфері державної ветеранської політики.