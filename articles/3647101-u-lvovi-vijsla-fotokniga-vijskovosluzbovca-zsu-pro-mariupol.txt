У львівському видавництві «Світло й Тінь» вийшла фотокнига авторства військовослужбовця ЗСУ Мирослава Кобилянського «Мій Маріуполь та світ довкола».

Про це кореспондентові Укрінформу повідомив директор видавництва і керівник проєкту Володимир Пилип’юк.
«Видання включає унікальні художні світлини міста, на яких зафіксована природа та архітектура Маріуполя і навколишньої місцевості до початку повномасштабної війни. Станом на сьогодні значну частину відображеного на сторінках вже, на жаль, знищено», - сказав він.






У Львові вийшла фотокнига воїна ЗСУ Мирослава Кобилянського про довоєнний Маріуполь / Фото: Володимир Пилип'юк














































Книга має 5 розділів, які містять фотографії та короткі описи зображених локацій. Вони відповідають чотирьом адміністративним районам міста (Приморський, Центральний, Лівобережний, Кальміуський) і території в межах 100 км навколо Маріуполя - це і є «світ довкола». Дописи у книзі перекладені також англійською, німецькою та іспанською.
«212 сторінок видання формують цілісний фотоспогад про Маріуполь, яким він був до війни – красивим, омитим солоними азовськими хвилями, мрійливим, дещо строгим та, на превеликий жаль, тимчасово ефемерним», - зазначив керівник проєкту.
Мирослав Кобилянський - кадровий військовий, фотограф, мандрівник. Народився в Коломиї, з 2009 року служить у Збройних силах України. З 2015 до 2022 року він проходив службу в Маріуполі.