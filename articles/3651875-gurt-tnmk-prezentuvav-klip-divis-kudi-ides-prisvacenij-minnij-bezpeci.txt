Український хіп-хоп гурт ТНМК презентував пісню та кліп про небезпеку вибухових пристроїв та правила поводження з ними "Дивись, куди ідеш!".

Про це повідомляє кореспондент Укрінформу.
"Ми всі турбуємось про українське світле майбутнє і ми турбуємось про наших дітей, бо це і є наше світле майбутнє. Тому захотілося придумати таку форму, щоб вона була цікава і дорослим, і дітям... Вірю, що цей трек сподобається всім", - сказав під час презентації учасник гурту ТНМК Олег (Фагот) Михайлюта.
Кліп до треку створений ілюстратором та коміксистом Олександром Корешковим у стилі аніме.

"Я хотів зробити такий продукт, щоб було не нудно дивитися декілька разів. Тому там багато піктограм, які швидко міняються... Продукт розрахований на цифрову добу, щоб його не по телебаченню дивитися, а десь у смартфоні, де можна поставити на паузу і все роздивитися", - сказав Корешков.
Директор Департаменту запобігання надзвичайним ситуаціям ДСНС Олександр Чекригін зауважив, що правила поводження з вибухонебезпечними предметами є дуже актуальною темою на сьогодні, і за допомогою цієї пісні люди підсвідомо запам'ятають елементарні вимоги мінної безпеки.
"На превеликий жаль, з початку повномасштабного вторгнення російські окупаційні війська закидали нашу територію смертоносним залізом. Це сотні тисяч боєприприпасів. І 30% нашої держави забруднені вибухонебезпечними предметами", - додав він.
Як повідомляв Укрінформ, Державна служба України з надзвичайних ситуацій запустила разом із партнерами онлайн-курс про мінну безпеку під назвою “Дивись під ноги! Дивись, куди йдеш!”.
Проєкт створений за підтримки Фонду Східна Європа у співпраці з ДСНС України в межах програми «Дивись під ноги!», що фінансується DanChurchAid, та програми «Спільнодія» – за фінансування Європейського Союзу.
Фото: Oli Zitch