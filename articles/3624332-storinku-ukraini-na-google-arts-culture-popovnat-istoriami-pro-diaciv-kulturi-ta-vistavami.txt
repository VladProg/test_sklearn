Сторінку України на платформі Google Arts & Culture планують поповнити ще двома розділами - історіями про діячів культури та візуально - перформативним мистецтвом.

Про це повідомила заступниця міністра культури та інформаційної політики Анастасія Бондар в ефірі телемарафону "Єдині новини".
"Ми обговорювали співпрацю з компанією Google й по сторінці України. Зараз там є 4 розділи: культура, мистецтво, природа та архітектура. Ми запланували ще дві категорії, зокрема, перформативно – візуальне мистецтво, представлене нашими театрами: ми будемо намагатися оцифрувати вистави, а також історії про видатних історичних і культурних постатей", - сказала вона.
Бондар також нагадала, що українські музеї самі можуть долучатися до Google Arts & Culture, подавши заявку на платформі ініціативи. Водночас вона повідомила, що робота над презентацією українського культурного надбання у межах цього проєкту розпочалася ще до повномасштабного вторгнення, і наразі у 4-х розділах, присвячених культурі, мистецтву, природі та архітектурі, представлено 40 об'єктів.
Як повідомлялося, 24 листопада Google разом із МКІП за підтримки першої леді Олени Зеленської презентували онлайн-простір української культури на платформі Google Arts & Culture – "Україна поруч" (Ukraine is Here).
За допомогою технології доповненої реальності в додатку Google Arts & Culture доступні для перегляду понад 40 3D моделей, зокрема, Софійський собор, замок Паланок і Національна опера України. На платформі також доступні деякі об’єкти, фізичні аналоги яких було пошкоджено чи знищено внаслідок російських обстрілів, як-от дзвіниця Успенського собору в Харкові.