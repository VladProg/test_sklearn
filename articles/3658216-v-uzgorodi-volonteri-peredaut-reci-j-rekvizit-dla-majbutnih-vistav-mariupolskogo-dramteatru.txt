В Ужгороді небайдужі громадяни приносять речі й реквізит для майбутніх вистав Маріупольського драмтеатру.

Про це повідомили у Фейсбуці Донецького академічного обласного драмтеатру міста Маріуполь - в Ужгороді, передає Укрінформ.
"Друзі та глядачі нашого театру! Ви просто неймовірні. Ви не лише приходите до нас на вистави, а по-справжньому долучаєтесь до життя театру! От, наприклад, зовсім нещодавно отримали такий доречний подарунок — реквізит для наших майбутніх вистав", - зазначається у дописі під фотографією з речами, які передали волонтери.
Як повідомлялося, Маріупольський драмтеатр був знищений російською авіабомбою 16 березня 2022. Пізніше частина трупи разом із режисером Людмилою Колосович переїхала до Ужгорода, де в липні презентувала прем'єрну виставу про Василя Стуса.
Зараз актори працюють на сцені Закарпатського облмуздрамтеатру, за рік презентували три вистави. Трупа також гастролює з виставами країнами Європи.
Фото: Донецький академічний обласний драмтеатр