Активи «Демурінського ГЗК» російського виробника титану та майно російського олігарха вартістю 2 млрд стягнуте в дохід України.

Як передає Укрінформ, про це повідомляє пресслужба БЕБ.
"Рішенням Апеляційної палати Вищого антикорупційного суду стягнуто в дохід держави всі активи ТОВ «Демурінський гірничо-збагачувальний комбінат», а саме: корпоративні права у розмірі 100 %, рухоме і нерухоме майно підприємства та грошові кошти на рахунках у сумі 14,4 млн грн",- йдеться в повідомленні.
Зазначається, що для позовної заяви детективи Бюро економічної безпеки України надали необхідну доказову базу та матеріали Офісу Генерального прокурора й Департаменту санкційної політики Міністерства юстиції України.
Раніше, рішенням Вищого антикорупційного суду до громадянина росії Шелкова Михайла Євгеновича, кінцевого бенефіціарного власника ТОВ «Демурінський ГЗК» застосовано санкцію, передбачену пунктом 1-1 частини 1 статті 4 Закону про санкції та стягнуто у дохід держави квартиру, 100% частки у статутному капіталі ТОВ «ВСМПО Титан Україна» та майно цього підприємства - нерухомість, автомобілі, грошові кошти.
Детективи БЕБ, у межах досудового розслідування встановили, що службові особи товариства, за попередньою змовою із службовими особами офшорних компаній, протягом 2021 року здійснили реалізацію титанової сировини в адресу європейської компанії за умисно заниженою ціною.
Таким чином, маючи на меті ухилення від сплати податку на прибуток, їх дії призвели до фактичного ненадходження до Державного бюджету України коштів в розмірі понад 10,1 млн грн.
Окрім того, слідством встановлено, що згадане підприємство протягом 2020-2021 років здійснювало експорт видобутої титановмісної сировини на адресу підприємств російської федерації та республіки білорусь. За документами комбінат постачав цю сировину нібито австрійській компанії. Проте, фактично продукція одразу направлялася російським і білоруським підприємствам та використовувалася, зокрема і для виробництва окремих частин винищувачів та ракет, якими зараз обстрілюють Україну.
Як повідомлялось, у 2022 році за усіма кримінальними провадженнями, відкритими Бюро економічної безпеки, накладено арешт на майно орієнтовною вартістю ₴46,7 мільярда, з них ₴41 мільярд становлять активи та об’єкти права власності росії та білорусі.