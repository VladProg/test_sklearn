Президент Володимир Зеленський наполягає на важливості надання Україні літаків і заявив, що робота над створенням такої коаліції буде тривати.

Про це він сказав під час спільної пресконференції з Прем'єр-міністром Нідерландів Марком Рютте у Києві, повідомляє кореспондент Укрінформу.

"Питання захисту неба важливе. Aircrafts – питання, яке ще складніше, ніж коаліція танків. Ми працюватимемо точно над цією коаліцією", – зазначив Президент.

Відео: ОП
Також Зеленський розповів, що триватиме робота й щодо питання тренувань пілотів, зокрема, за його словами, про це йшла мова і на переговорах з Рютте.
"Це питання – до всього світу, тому що це питання, яке залежить не від однієї держави або одного рішення, або одного суспільства чи уряду, це питання багатьох складових", – пояснив Зеленський.
Водночас він додав, що Україна "наполеглива в тих речах, які захищають наші спільні цінності".
"Будемо вірити, що і в цьому напрямку у нас буде результат", – наголосив глава держави.
Раніше повідомлялося, що Прем'єр-міністр Нідерландів Марк Рютте у п'ятницю перебуває з візитом в Україні.
Як повідомляв Укрінформ, депутати Європейського парламенту закликали країни ЄС та міжнародне співтовариство надавати Україні всебічну підтримку та військову допомогу, включаючи важку техніку та бойові літаки, для досягнення перемоги у розв’язаній росією війні.
Україна прагне отримати сучасні американські винищувачі F-16 чи F-15 або їхні європейські аналоги – німецькі Tornado чи шведські Gripen – на заміну літакам радянських часів.
Фото: ОП