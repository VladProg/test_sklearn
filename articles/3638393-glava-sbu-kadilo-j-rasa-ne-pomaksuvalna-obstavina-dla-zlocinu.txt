СБУ зосереджена на затриманні зрадників всередині країни та самоочищенні власних лав. Служба безпеки вичищає також російських агентів, у тому числі з середовища УПЦ (МП).

Як передає Укрінформ, про це повідомляє пресслужба СБУ з посиланням на інтерв’ю голови СБУ Василя Малюка для телеканалу «1+1».
«Якщо людина в рясі і з кадилом – це не є пом’якшувальною обставиною при вчиненні злочину, як і обтяжливою. Наприклад, як коригувальник у рясі, який по мирних кварталах наводив вогонь. Суд йому дав 12 років. Ми його поміняли, він уже поїхав до ворога, підтвердивши свою приналежність до їхніх спецслужб. Що він має спільного з Богом, мені цікаво», – пояснив очільник СБУ.
«Ми можемо багато проводити мегавдалих операцій та планувати їх, але якщо в нас, вибачте, на борту знаходиться один «щур», який своєчасно інформує ворога, то зводиться нанівець весь оперативний задум, наражається на небезпеку весь оперативний склад… Тож моє життєве кредо, перш за все: вичистити лави Служби. Самоочищення – це те, з чого ми починаємо. З чого починається кожен робочий день, кожна робоча нарада у мене», – зазначив Малюк.
Для прикладу він розповів деталі про викриття колишнього очільника Кримського управління СБУ Кулініча, який працював на ворога. Його розробкою та затриманням Малюк займався особисто.
«Це було дуже непросто. Я займався цим питанням лише з одним співробітником. Я це називаю інтелектуальною контррозвідкою. На це іноді йдуть роки. В ситуації з Кулінічем це було більше року», – зауважив керівник СБУ.
Він також пояснив як ворог збирав агентурні повідомлення з України.
«В Москві присутній офіс Сівковича-Клюєва. Це свого роду «кротоферма», якщо називати речі уже звичними для нас термінами. В тому офісі опрацьовуються різні питання, але його основна задача – збір інформації по Україні. В тому числі в офісі присутні кадрові співробітники 5 служби фсб рф. І безпосередньо вони співпрацювали з Кулінічем», – зазначив Малюк.
Як повідомляв Укрінформ, 16 липня 2022 року Державне бюро розслідувань та Служба безпеки України провели спільну спеціальну операцію, в результаті якої викрили та затримали колишнього начальника СБУ в Криму Олега Кулініча.