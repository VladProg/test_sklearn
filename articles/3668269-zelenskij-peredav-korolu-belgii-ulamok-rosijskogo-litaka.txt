У Брюсселі відбулася аудієнція Президента України Володимира Зеленського у Його Величності Короля Королівства Бельгія Філіпа I.

Про це повідомляє пресслужба глави держави, передає Укрінформ.
Зеленський, зокрема, висловив подяку Королю Філіпу І, уряду Бельгії та всьому бельгійському народові за всебічну підтримку, яка надається Україні з перших днів повномасштабного вторгнення держави-агресора.

Окремо Президент подякував за допомогу українським громадянам, які через російську війну були вимушені тимчасово залишити батьківщину та знайшли прихисток у Бельгії.
Президент також розповів про формулу миру, що покликана повернути справедливий мир в Україну.

Як розповіли в ОП, Зеленський передав фрагмент збитого в Україні російського літака Су-25. Українські пілоти написали на ньому «Разом переможемо».
Президент Володимир Зеленський 8 лютого відвідав Велику Британію та Францію, 9 лютого - Бельгію.
Фото: ОП