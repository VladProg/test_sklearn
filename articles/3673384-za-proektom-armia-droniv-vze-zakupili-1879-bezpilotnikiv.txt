За проєктом «Армія дронів» профільні державні органи вже закупили 1879 безпілотників на загальну суму більш як 3,7 млрд гривень і підготували 5672 операторів.

Про це повідомляє Міністерство цифрової трансформації у Телеграмі, передає Укрінформ.
«Армія дронів забезпечує військових найкращими безпілотниками та підтримує українських виробників БПЛА. Вже законтрактували 1879 дронів вартістю понад 3,7 млрд гривень та закупили 6 антидрон-систем «Ловців шахедів», - йдеться в повідомленні.
У міністерстві додали, що в межах проєкту вже понад 5672 операторів дронів пройшли навчання для управління безпілотниками й застосовують технології в бою з ворогом.
Як повідомлялось, «Армія дронів» – проєкт, започаткований Генеральним штабом ЗСУ та Мінцифри. Це комплексна програма, в межах якої запланована системна закупівля дронів, їх ремонт, а також курси навчання відповідних фахівців. Проєкт стартував 1 липня.
Фото з сайту defence-ua.com