Пошкоджені будівлі Київського національного університету ім. Т.Г. Шевченка у результаті обстрілу 31 грудня відремонтують коштом резервного фонду.

Про це міністр освіти і науки Сергій Шкарлет повідомив під час телемарафону "Єдині новини", передає Укрінформ.
Шкарлет підкреслив, що капітальних видатків, які міністерство могло б спрямувати на відбудову, наразі немає, однак із кожним вишем співпрацює донор.
За його словами, наслідки обстрілу 31 грудня перевищили руйнування, завдані під час масованої атаки від 10 жовтня.
Очільник МОН зауважив, що постраждали установи КНУ ім. Т. Шевченка, зокрема Інститут високих технологій, Інститут біології та медицини, студмістечко, лабораторні корпуси, спорткомплекс.
Крім того, уражень зазнали Національний університет біоресурсів і природокористування та його гуртожитки, Національний транспортний університет, Київський національний університет культури і мистецтв та Київський національний університет технологій і дизайну.
Як повідомляв Укрінформ, у Києві 31 грудня вибухи пролунали в Солом‘янському, Печерському і Голосіївському районах, є руйнування. Внаслідок ракетної атаки на об'єкти цивільної інфраструктури одна людина загинула, 22 були поранені, 15 постраждалих госпіталізували.