Презентований напередодні дрон "Добриня", нібито створений для російської армії держкорпорацією "Алмаз-Антей", судячи з усього, є копією побутового китайського квадрокоптера.

Як передає Укрінформ, про це повідомляє The Insider.
Про новий продукт "Алмаз-Антея" детально розповідав напередодні телеканал нтв. У сюжеті зазначалося, що апарат з російських комплектуючих випускають на Обухівському заводі в Петербурзі. Стверджувалося, що розробка тривала чотири місяці. В ефірі російського 5 каналу формулювання було м'якшим – указувалося, що він "складений майже повністю з вітчизняних компонентів".
У реальності російський дрон нагадує китайський квадрокоптер iFlight Nazgul5 Evoque, від якого відрізняється лише пригвинченим зверху обтічним ковпаком з логотипом "Добриня". При цьому на фотографії "Добрині" частково видно штрих-код на акумуляторі; він починається з 69, що означає Китай. І в кадрі ефіру 5 каналу видно, що оператор керує "Добринею" за допомогою китайського пульта RadioMaster TX12.

Заявлено, що вартість "російського дрона" - 130 тисяч рублів. У китайському інтернет-магазині iFlight Nazgul5 Evoque коштує €605,72 - за офіційним російським курсом на 29 листопада - 38 179 рублів. Щоправда, там він продається без пульта та акумулятора. Показаний у сюжеті пульт коштує €104,16, а акумулятор для цієї моделі квадрокоптера - €54,95. Разом з ними все коштуватиме 48 207 рублів. "Решта, вочевидь, прибуток "Алмаз-Антея", - припускає The Insider.
Як відомо, з початку повномасштабного вторгнення в Україну російській армії гостро бракує розвідувальних та цілевказівних засобів. Волонтери постачають у війська побутові дрони, переважно китайського виробництва.
Крім того, російська армія використовує в Україні дрони концерну "Калашников" та БПЛА іранського виробництва.
Фото з сайту theins.ru