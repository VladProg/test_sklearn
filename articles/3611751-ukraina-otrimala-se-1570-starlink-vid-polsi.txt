Україна отримала ще 1570 терміналів Starlink від Польщі.

Як передає Укрінформ, про це віцепрем'єр-міністр - міністр цифрової трансформації Михайло Федоров написав у Телеграмі.
“Ще 1570 Старлінків від Польщі вже в Україні. Це особливо важливо зараз, адже через російські обстріли маємо проблеми з електроенергією. Коли світло зникає — в деяких регіонах не працюють мобільні оператори та інтернет-провайдери. Тому забезпечимо країну публічними точками WI-FI, де люди зможуть бути на зв'язку", - зазначив урядовець.
За його словами, частину терміналів передадуть цивільним адміністраціям на деокуповані території. Крім того, буде забезпечено Starlink Укрзалізницю, щоб пасажири та працівники мали стабільний мобільний зв‘язок та інтернет.
Він нагадав, що від початку повномасштабного вторгнення за сприяння Мінцифри від донорів та партнерів Україна отримала понад 20 тисяч терміналів Starlink, з них 5 тисяч за підтримки уряду Польщі.
Федоров подякував польському уряду за постійну підтримку, групі логістичних компаній ZAMMLER - за безкоштовну доставку нової партії терміналів в Україну.
Як повідомляв Укрінформ, медичні заклади України отримали понад 400 пристроїв Starlink, аби працювати з електронною системою охорони здоров’я та мати доступ до інтернету.