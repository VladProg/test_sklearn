За минулий рік із державного бюджету спрямовано 1142,9 млрд грн на захист та оборону України, що у 9 разів більше, як порівняти з показниками 2021 року.

Про це повідомляє платформа для роботи з відкритими державними даними Опендатабот, передає Укрінформ.
«Через напад рф на Україну левову частку українського бюджету у 2022 році з’їли витрати на оборону – 38%, або ж 1142,9 млрд грн. Це у 9 разів більше, аніж країна витрачала на оборону до великого вторгнення. Тоді видатки становили лише 127,5 млрд грн», - ідеться в повідомленні.

Також за воєнний рік суттєво зросли видатки на громадський порядок, безпеку та судову владу – у 2,5 раза, до 454,4 млрд грн. Майже на чверть збільшився обсяг коштів, спрямованих на соціальний захист населення, – 455,2 млрд грн проти 367,3 млрд грн у 2021 році.

Найбільше скоротилися видатки на економічну діяльність – майже удвічі, з 293,6 млрд грн до 156,4 млрд грн. Видатки на освіту зменшилися з 312,9 млрд грн до 290,8 млрд грн, на виконання загальнодержавних функцій – із 95,1 млрд грн до 88,2 млрд грн.
Як повідомлялось, загальна сума витрат бюджету у рік повномасштабного вторгнення рф зросла у 1,6 раза порівняно з показниками 2021 року - до 3043,5 млрд грн. Загалом до бюджету торік надійшло 2196,3 млрд грн.