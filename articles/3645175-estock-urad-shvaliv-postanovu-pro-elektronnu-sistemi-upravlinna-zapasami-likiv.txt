Кабінет Міністрів схвалив постанову, якою передбачено впровадження в експериментальному режимі електронної системи управління запасами лікарських засобів та медичних виробів «e-Stock».

Про це повідомляє Міністерство охорони здоров'я, передає Укрінформ.
"Щороку Україна виділяє значні кошти на закупівлю ліків, однак пацієнти не завжди мають інформацію про їх доступність. З іншого боку, відсутність інтегрованої системи, яка б дозволяла відстеження, оцінку закупівель, розподіл та облік лікарських препаратів призводить до прогалин у плануванні. Тож метою впровадження e-Stock є покращення управління запасами лікарських засобів та медичних виробів. Безпосередньо для пацієнтів це означає доступність інформації про ліки", - йдеться у повідомленні.
Зазначається, що експериментальний режим роботи e-Stock надасть змогу виявити ризики, недоліки та виправити їх.
У постанові Кабміну визначається, що координатором експериментального проєкту є МОЗ, а відповідальними – Медичні закупівлі України.
Відповідно Міністерство охорони здоров’я забезпечує координацію заходів щодо його реалізації та має подати до 15 січня 2024 року уряду звіт про результати та пропозиції щодо повноцінного впровадження електронної системи управління запасами лікарських засобів та медичних виробів e-Stock в обов’язковому порядку.
Як повідомляв Укрінформ, у 2023 році реалізовуватиметься експериментальний проєкт з функціонування електронної системи управління запасами лікарських засобів та медичних виробів. Відповідне рішення ухвалив Кабмін.