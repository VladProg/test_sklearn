Міністерство закордонних справ України викликає посла Угорщини Іштвана Ійдярто через зневажливе висловлювання прем’єр-міністра країни Віктора Орбана.

Про це заявив речник МЗС України Олег Ніколенко у Фейсбуці, повідомляє Укрінформ.
«Чергове зневажливе висловлювання Віктора Орбана на адресу України. Такі заяви є категорично неприйнятними. Будапешт продовжує курс на свідоме руйнування угорсько-українських відносин, суттєво підважуючи можливість ведення подальшого діалогу між двома сусідніми країнами», - наголосив дипломат.
Ніколенко поінформував, що до МЗС України буде викликаний посол Угорщини для відвертої розмови. «Залишаємо за собою право вжиття і інших заходів реагування», - додав речник міністерства.
Як повідомлялося, під час зустрічі з журналістами Орбан порівняв Україну із «Афганістаном» і назвав її «нічийною землею».