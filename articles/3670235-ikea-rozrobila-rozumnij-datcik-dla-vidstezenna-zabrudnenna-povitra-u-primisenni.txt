Шведський меблевий гігант IKEA представив «розумний» датчик для відстеження забруднення повітря в приміщенні.


Як передає Укрінформ, про це йдеться у пресрелізі компанії.


«Новий датчик якості повітря VINDSTYRKA дозволяє вимірювати та контролювати рівень забруднюючих речовин у приміщенні, доповнюючи існуючий асортимент розумних рішень IKEA, які забезпечують кращу якість повітря в домі», - заявили в компанії.

За словами представника компанії Генріка Теландера, з VINDSTYRKA компанія прагне створити доступний високоефективний датчик якості повітря, щоб допомогти клієнтам краще знати про якість повітря, яким вони дихають у своїх домівках.

«Ми сприймаємо як належне те, що повітря в наших домівках чисте, але дрібні повсякденні дії, як-от приготування їжі чи прибирання, можуть погіршити якість повітря так само, як промисловість або дорожній рух», - додав він.

Зазначається, що найшкідливіші забруднювачі, тверді частки (PM2,5), не можна побачити неозброєним оком. VINDSTYRKA має дисплей, який показує рівень цих часток, вологість, температуру. При підключенні його до DIRIGERA, смартхабу «розумних» продуктів, датчик дозволяє зчитувати рівень якості повітря в приміщенні в додатку IKEA Home smart.

VINDSTYRKA буде доступна на всіх ринках IKEA з квітня 2023 року.

Як повідомляв Укрінформ, два роки тому Всесвітня організація охорони здоров’я вперше з 2005 року оновила рекомендації щодо якості повітря, посиливши низку вимог.