СБУ, ДБР та Офіс Генпрокурора мають значні результати в захисті нашої держави від тих, хто працював на державу-агресора. Будуть і відповідні кроки РНБО, що продовжують нашу лінію захисту держави.

Про це Володимир Зеленський сказав у своєму зверненні, передає Укрінформ.
«Держава продовжить модернізацію самих інституцій, процесів у них, процедур. Чистота в роботі державних структур має гарантуватися не лише тим, що залежить від самих людей, а й тим, який функціонал прозорості та підзвітності створений», - наголосив Президент.

Він зазначив, що обговорив питання посилення державних інституцій та їхнього захисту від спроб ззовні чи зсередини зменшити їхню дієздатність та ефективність із представниками сектору оборони й правоохоронних органів. Зокрема, йшлося про кадрову політику, про взаємодію між державними інституціями, про чистоту роботи державних структур.
«Наприклад, на нараді з правоохоронцями була доповідь щодо виявлення й блокування тіньових схем на митниці. Ви бачили протягом цих тижнів відповідні слідчі дії, затримання. Служба безпеки України, Державне бюро розслідувань, Офіс Генерального прокурора мають значні результати в захисті нашої держави від тих, хто працював на державу-агресора. Будуть і відповідні кроки РНБО, що продовжують нашу лінію захисту держави», - сказав Зеленський.
Він подякував працівникам сектору оборони й безпеки та всім правоохоронцям, хто дбає про державу, хто зміцнює державу своєю роботою і хто не лише пропонує, як зміцнити українські інституції, але й дає результат у такому зміцненні.
Як повідомлялося, Державне бюро розслідувань та Служба безпеки України проводять спільні обшуки по всій вертикалі митниці, викриті тіньові схеми масштабами до 10 мільярдів збитків на місяць.
Фото: ОП