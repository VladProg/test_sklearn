У Вашингтоні назвали заяви рф про можливе скорочення видобутку нафти черговою спробою кремля перетворити енергоресурси на зброю.

З відповідною заявою виступив у п’ятницю координатор Ради нацбезпеки Білого дому Джон Кірбі, передає власний кореспондент Укрінформу.
«путін знову прагне перетворити енергоресурси на зброю»,- зауважив офіційний представник адміністрації США.
Він підкреслив, що подібні кроки з боку рф не є «великим сюрпризом».
«Це просто свідчить, до якого ступеню він (кремлівський лідер – ред.) готовий використовувати енергетичні ресурси в якості зброї», - додав Кірбі.
Він також зазначив, що Сполучені Штати продовжать працювати із союзниками й партнерами, щоби збалансувати попит і пропозицію на енергетичному ринку у світі.
Представник Білого дому підкреслив, що в США продовжують вважати необхідним не дозволили путіну наживатися на нафті в неправомірний спосіб та фінансувати свою армію користуючись з цього.
Як повідомлялося, країни G7 і Європейський Союз запровадили обмеження цін на російську нафту та нафтопродукти з метою скорочення можливостей кремля фінансувати свою воєнну машину. Цей крок також дозволяє уникати виникнення дефіциту й стрибків цін на глобальному енергетичному ринку.