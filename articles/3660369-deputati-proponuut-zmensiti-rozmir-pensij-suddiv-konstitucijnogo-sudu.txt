Парламентський Комітет з питань соціальної політики та захисту прав ветеранів пропонує зменшити розмір пенсійного забезпечення суддів Конституційного Суду України до 30% винагороди такого судді.

Про це повідомляє пресслужба комітету, передає Укрінформ.



«З метою зменшення соціальної напруги в суспільстві автори законопроєкту за реєстр. №8321 пропонують внести зміни до Закону України «Про Конституційний Суд України», зменшивши розмір пенсійного забезпечення суддів Конституційного Суду України до 30% винагороди такого судді», - йдеться в повідомленні.



Наголошується, що питання встановлення пенсій суддям Конституційного Суду було обговорено під час засідання Комітету з питань соцполітики. Зокрема, присутні піддали сумніву справедливість діючих норм законодавства, відповідно до яких пенсія суддів КС складає 50% винагороди такого судді. Відтак, її розмір дорівнює пенсії у мінімальному розмірі 70 пенсіонерів або 20 пенсіонерів-військовослужбовців.



За словами голови комітету Галини Третьякової, українці мають рівні конституційні права і свободи.



«Мати середню пенсію у розмірі 150 тисяч грн на місяць в умовах воєнного стану за рахунок коштів єдиного соціального внеску – на мою думку, не є нормальним та справедливим до громадян, які сплачують такий внесок і отримують пенсії в десятки разів менші», - зазначила Третьякова.



За підсумками засідання комітет вирішив рекомендувати Комітету Верховної Ради України з питань правової політики, що визначений головним в опрацюванні цього законопроєкту, рекомендувати Верховній Раді України прийняти його за основу.



Як повідомлялося, середній розмір пенсій в Україні на 1 січня становив 4 622,59 грн, у працюючих пенсіонерів – 4 837,57 грн. Переважна кількість пенсіонерів (38,06%) отримують виплати в межах від 2 001 до 3 000 грн. Ще 23,54% пенсіонерів - від 3 001 до 4 000 грн.