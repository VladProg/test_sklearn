У Херсоні на залізничному вокзалі відкрилася фотовиставка «Разом Незламні»

Про це повідомив у Телеграмі начальник Херсонської обласної військової адміністрації Ярослав Янушевич, передає Укрінформ.

«Херсонців та гостей міста зустрічає фотовиставка «Разом Незламні» – її відкрили на залізничному вокзалі. Одинадцять відомих в Україні та світі фотохудожників представили свої роботи. У них вони показали, як живуть та борються українці під час повномасштабної війни: як відновлюють звільнені території, як працюють волонтери, медики, військові та як нашу країну підтримує світ», - йдеться у повідомленні.
Виставка організована фотоархівом Ukrainian Warchive, її розробили спеціально для Херсона, над реалізацією цієї ідеї почали працювати одразу після звільнення міста від російських загарбників, додав Янушевич.
«Ідея виставки – через фото показати херсонцям, які довгий час провели в російській окупації, а тепер живуть під постійними ворожими обстрілами, як відроджується та бʼється Україна», - зазначив начальник ОВА.
Побачити фотовиставку можна щодня з 8:00 до 17:00.
Як повідомлялося, 11 листопада в місто увійшли Збройні сили України, Херсон був звільнений після 256 днів російської окупації.
Фото: Укрзалізниця