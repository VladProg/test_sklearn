Світовий лідер у сфері телекомунікаційного обладнання та рішень для операторів зв'язку компанія Ericsson заявила, що планує скоротити близько 1 400 робочих місць у Швеції в рамках ширшого плану зниження витрат компанії у всьому світі.

Як передає Укрінформ, про це повідомляє Reuters.
Раніше компанія оголосила про плани скоротити витрати на 9 мільярдів крон (880 мільйонів доларів) до кінця 2023 року через уповільнення попиту на деяких ринках, включаючи Північну Америку.
За словами співрозмовників, про подальші скорочення робочих місць, кількість яких налічує кілька тисяч в інших країнах, ймовірно, буде оголошено найближчими днями.
Востаннє Ericsson робила серйозні скорочення в 2017-му році, коли звільнила тисячі співробітників і зосередила свої зусилля на дослідженнях, щоб вивести компанію зі збитків.
Протягом кількох місяців компанія вела переговори зі своєю профспілкою працівників у Швеції про те, як впоратися зі скороченням витрат.
Наразі досягнуто домовленості зі шведськими профспілками про те, що Ericsson має намір реалізувати заплановане скорочення за допомогою програми добровільного залишення компанії.
Як повідомляв Укрінформ, російська дочірня компанія шведського виробника телекомунікаційного обладнання Ericsson уклала угоду з продажу свого бізнесу з підтримки клієнтів компанії, що належить колишньому місцевому менеджменту.