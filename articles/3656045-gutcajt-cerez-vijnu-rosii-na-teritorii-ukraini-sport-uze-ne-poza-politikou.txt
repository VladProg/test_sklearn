Допоки в Україні ворожі ракети вбивають мирних людей, знищують житлові будинки та цивільну інфраструктуру, ми вимагаємо і будемо вимагати від всіх міжнародних організацій санкцій проти представників країн-агресорок.

Про це заявив міністр молоді та спорту України Вадим Гутцайт, передає Укрінформ.
Він зазначив, що НОКи рф і рб перебувають під повним контролем влади своїх країн. Багато представників їхніх олімпійських команд входять до складу збройних сил рф, які вбивають українців та знищують інфраструктуру.
За словами міністра, є неприпустимо, коли президент олімпійського комітету росії наголошує, що для російських спортсменів за честь брати участь у війні проти України. При цьому, прикриваючись олімпійською єдністю, вони хочуть виступати на спортивних міжнародних змаганнях, ніби нічого не відбувається.
«Ми лише захищаємо інтереси своєї держави та свого народу, прагнемо миру і спокою для своїх дітей. Я звернувся листом до НОКів 206-х країн із закликом підтримати позицію України та вжити усіх можливих заходів, аби не допустити спортсменів із країн-агресорок до Олімпійських ігор-2024. Цю ж позицію я озвучив під час консультаційної онлайн-зустрічі президента МОК Томаса Баха з керівниками НОК та генеральними секретарями», - сказав Вадим Гутцайт.
Міністр вкотре наголосив, що поки триває геноцид народу України, російським і білоруським спортсменам необхідно заборонити участь у міжнародному спорті в будь-якому статусі, в тому числі нейтральному.
Фото: mms.gov.ua.