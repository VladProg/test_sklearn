ТОВ «Оператор ГТС України» у 2022 році заощадив понад 110 млн кубометрів природного газу та майже 8 млн кВт/год. електроенергії.

Як передає Укрінформ, про це повідомляє пресслужба ТОВ «Оператор ГТС України».
«Завдяки реалізації концепції покращення енергоефективності та оптимізації виробничо-технологічних витрат (ВТВ) природного газу в процесі транспортування, в межах стратегії компанії, у 2022 році ОГТСУ скоротив обсяги ВТВ на понад 4,5 млн куб. м порівняно з минулим роком», – сказав начальник управління використання паливно-енергетичних ресурсів, енергозбереження та екології ОГТСУ менеджер проєкту Микита Слободян.
Зазначається, що за рахунок впровадження енергозберігаючих заходів та запобігання перевитрат природного газу на об`єктах ГТС минулого року ОГТСУ також заощадив понад 110 млн кубометрів природного газу та майже 8 млн кВт/год. електроенергії.
У результаті реалізації проєктів з енергоефективності та мінімізації негативного впливу на довкілля, а також зменшення обсягів транспортування газу, ОГТСУ в 2022 році знизив викиди шкідливих речовин в атмосферу на 402 тони (32,1%) без врахування втрат природного газу через військову агресію росії.
Як повідомлялося, Україна як член Energy Community готова запропонувати країнам ЄС до 10 млрд кубометрів своїх потужностей для зберігання газу.