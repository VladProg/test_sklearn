Віцепремʼєр Олександр Кубраков видав розпорядження підготувати документи на звільнення заступника міністра розвитку громад, територій та інфраструктури Василя Лозинського, затриманого за розкрадання бюджетних коштів.

Про це у Фейсбуці повідомила пресслужба Мінінфраструктури, передає Укрінформ.


«Сьогодні стало відомо про затримання Василя Лозинського, в.о. міністра розвитку громад та територій України, через розкрадання бюджетних коштів... Василь Лозинський буде звільнений із займаної посади. Відповідне розпорядження щодо підготовки необхідних документів вже надано віцепремʼєр-міністром з відновлення України Олександром Кубраковим», - заявили у міністерстві.


Зазначається, що Міністерство розвитку громад, територій та інфраструктури надає повне сприяння слідству.


Укрінформ з цього приводу звернувся по коментар до НАБУ.


Раніше ЗМІ повідомили, що НАБУ провело обшуки та затримало заступника міністра розвитку громад, територій та інфраструктури Василя Лозинського у справі, що стосується розкрадання бюджетних коштів; розслідування ведеться за статтями 364 та 368 ККУ.