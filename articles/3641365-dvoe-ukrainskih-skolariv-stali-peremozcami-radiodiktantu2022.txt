Суспільне оголосило імена 20 переможців Радіодиктанту національної єдності-2022, серед яких учні 7 та 10 класів, тимчасові емігранти та переможці минулого року.

Про це повідомляє Суспільне Мовлення, передає Укрінформ.
"Сьогодні, 26 грудня, в ефірі програми «Сьогодні. Вдень» на Українському Радіо оголошено імена двадцяти переможців Радіодиктанту національної єдності-2022. Серед них — двоє українських школярів із 7- го та 10 класу, харків’янка, яка тимчасово перебуває в Німеччині, а також переможниці минулорічного Радіодиктанту", - йдеться в повідомленні.
Як підкреслила виконавча координаторка Радіодиктанту національної єдності Юлія Шелудько, щорічний захід слугує для об’єднання співвітчизників навколо української мови.
"Ми проводимо Радіодиктант уже 22 роки поспіль... Сьогодні ми всі ще раз довели, що ані воєнні дії, ані повітряні тривоги, ані відключення електроенергії не можуть завадити нам об’єднатися для вшанування нашої мови й культури. Бо це важлива частина нашої ідентичності, яку ніколи не вдасться знищити окупантам", - сказала вона.
Повідомляється, що на перевірку тексту Радіодиктанту на Українське Радіо надійшло понад 30 тисяч електронних листів і майже 10 тисяч паперових не лише з України, а й держав Європи, Америки та Азії.
Згідно з повідомленням, цьогоріч найкраще впоралися з диктантом 20 осіб, а саме: Галина Шура, Христина Гоянюк, Роман Гладик, Володимир Тесленко, Анна Гурська, Леся Бойко, Юлія Туманцева, Тетяна Павлик, Тетяна Остаповець, Поліна Іванова, Марія Бесараб, Ольга Дерман, Катерина Малікова, Лілея Титаренко, Каміла Тушинська, Поліна Жученкова, Єгор Берест, Володимир Яслик, Дар’я Верба, а також Аліна Кожуховська.
"П’ять робіт з тих, що були відправлені на перевірку, написані шрифтом Брайля", - підкреслюють у Суспільному.
Зазначається, що листи з текстами Радіодиктанту перевіряли представники EdCamp Ukraine - руху відповідального вчительства, де завдяки співтворчості відбувається навчання педагогів.
Повідомлялося, що Радіодиктант національної єдності-2022 на текст Ірини Цілик «Твій дім» відбувся 9 листопада об 11:00. Читала диктант народна артистка, Герой України Ада Роговцева. До методичної роботи над Радіодиктантом долучилася мовознавиця, докторка філологічних наук Лариса Масенко.
Суспільне Мовлення — найбільше незалежне медіа в Україні, до якого входять загальнонаціональні телеканали Перший, Суспільне Культура, супутниковий телеканал Суспільне Новини й радіостанції Українське Радіо, Радіо Промінь, Радіо Культура, а також 24 місцеві мовники.