Україна прагне залучити приватні інвестиції в економіку ще до закінчення війни, а для цього необхідно запровадити комплексне страхування воєнних ризиків як для іноземних, так і вітчизняних підприємців

Про це йшлося під час зустрічі у Брюсселі першого віцепрем’єр-міністра – міністра економіки України Юлії Свириденко з генеральним директором Директорату Європейської комісії з питань політики сусідства та розширення Гертом Яном Купманом, повідомляє Укрінформ з посиланням на пресслужбу відомства.
«Мінекономіки надає першочергову увагу страхуванню політичних ризиків для потенційних інвестицій в Україну, включно зі страхуванням воєнних ризиків. Адже це має залучити приватні інвестиції в українську економіку. Це складний процес, який вимагає участі всіх зацікавлених сторін, включаючи країни G7 та керівні органи ЄС», – зазначила Свириденко.
За її словами, Україна прагне залучити приватні інвестиції у свою економіку ще до закінчення війни. Для цього країні необхідно запровадити комплексне страхування воєнних ризиків як для іноземних, так і для вітчизняних підприємців. А також створити фонди рефінансування та перестрахування з пільговими зобов’язаннями щодо покриття ризиків страховиків для максимальної доступності страхових продуктів.
«Ми звернулися до донорів із проханням включити внески до цільових фондів для страхування воєнних ризиків до списку потенційних сфер використання технічної допомоги. Ми досягли прогресу з Багатосторонньою агенцією гарантій інвестицій MIGA, яка входить до Групи Світового банку. Вона надала орієнтовну пропозицію для пілотного проєкту страхування воєнно-політичних ризиків за рахунок власного статутного капіталу. Однак вони припинили обробку заявок через відсутність можливостей перестрахування», – обґрунтувала Свириденко.
Однак, зауважила перший віцепрем'єр, існує можливість для консолідації європейських зусиль щодо збільшення підтримки фінансування страхування військових ризиків в Україні. Це можна робити або через нові механізми, або через вже наявну інфраструктуру європейського інвестиційного банку (ЄІБ) чи Європейського банку реконструкції та розвитку (ЄБРР), та залучати до фінансування Європейський фонд European Fund for Sustainable Development Plus.
Як повідомлялося, у Верховній Раді зареєстрували законопроєкт №9015 про страхування інвестицій від воєнних ризиків через Експортно-кредитне агентство, розроблений з метою створення умов для масштабування інвестицій в Україні в умовах військових дій та повоєнного відновлення.