Верховна Рада ухвалила в другому читанні законопроєкт № 8274, який передбачає встановлення тимчасових особливостей визначення митної вартості товарів, що вивозяться за межі України.

Про це повідомив заступник голови Комітету ВР з питань економічного розвитку Дмитро Кисилевський у Фейсбуці, передає Укрінформ.
«Вивозити сировину з України, штучно занижуючи розмір мита, стане значно складніше. Допоможе цьому схвалений ВР у другому читанні законопроєкт № 8274. Він визначає, що для тих видів сировини, на які встановлені вивізні мита у відсотках, розмір мита буде визначатись на основі котирувань на відповідні товари на міжнародних товарних біржах», - зазначив депутат.
За його словами, на сьогодні відсоткові ставки вивізного мита в Україні встановлені на насіння олійних культур, брухт кольорових металів і шкіряну сировину. Згідно з наявними даними, понад 70% таких товарів вивозяться за заниженими цінами, в деяких випадках – у 10 разів.
«Тепер, якщо у документах вказана вартість, яка нижча від котирувань на міжнародних біржах, для розрахунку мита буде братись ціна біржі, а не те, що «намалювали» в митних документах. Така норма діятиме до кінця 2025 року. І якщо вона покаже свою ефективність, пропонуватиму зробити її безстроковою», - уточнив Кисилевський.
Він додав, що таке рішення Ради є важливим кроком для того, щоб українські переробні підприємства мали змогу також купити достатню кількість сировини для роботи.
«Політика розвитку переробної промисловості і обмеження сировинного експорту на користь виробництва і експорту товарів з більшою доданою вартістю і високотехнологічних товарів має стати частиною нової економічної стратегії. Її Україна потребує і зараз, в умовах війни, і в майбутньому, коли справа дійде до масштабного відновлення», - резюмував депутат.
Як повідомлялось, загальний обсяг поставок російських і білоруських товарів в Україну і західні країни в 2021 році склав $36 млрд. Зараз українські виробники промислової продукції можуть замістити такі товари на ринку Євросоюзу на суму у близько $7 млрд.