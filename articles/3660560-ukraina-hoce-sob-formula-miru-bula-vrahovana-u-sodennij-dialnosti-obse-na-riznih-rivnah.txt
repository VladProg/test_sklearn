Україна розраховує, що її бачення Формули миру буде враховано у щоденній діяльності ОБСЄ на різних рівнях та форумах, а заснована нещодавно Програма підтримки для України стане практичним елементом імплементації українського мирного плану.


Про це заявив у інтерв’ю Укрінформу постійний представник України при міжнародних організаціях у Відні Євгеній Цимбалюк.
"І чинний голова ОБСЄ, візит якого до України успішно відбувся 16 січня, і генеральний секретар дуже добре знають про наші пріоритети та звернутий до них заклик з боку України з приводу імплементації Формули миру. Наша делегація додатково на своєму рівні під час зустрічей з керівництвом Організації доводить деталізовані можливі елементи залучення ОБСЄ", - сказав він.
За словами Цимбалюка, Україна вбачає залучення ОБСЄ до імплементації як на практичному, так і політичному рівнях.
"І коли я говорю про політичне залучення, то маю на увазі не лише заклики під час засідань чи створення коаліції держав на підтримку України. Хоча і це все має місце. Ми очікуємо, що наші бачення Формули миру будуть враховані у щоденній діяльності Організації, у різних форматах та на різних форумах. Передусім мова йде про роботу всіх трьох комітетів Постійної ради – безпекового, економіко-довкільного та з прав людини, сфера діяльності яких має пряме відношення до окремих елементів мирного плану України", - повідомив посол.
З огляду на це українська сторона покладає досить великі сподівання на Північномакедонське головування в ОБСЄ, "яке і визначає порядок денний та діяльність у цих комітетах". "Можу зазначити, що головування Північної Македонії у цьому плані йде нам назустріч та відповідає нашим прагненням і побажанням, формуючи відповідний порядок денний", - додав Цимбалюк.
Водночас, Україна вбачає засновану нещодавно в ОБСЄ Програму підтримки для України "саме як практичний елемент імплементації українського мирного плану". За його словами, Програма має близько 25 проєктів, і "втілюються лише ті проєкти, які визначить Україна і які нам потрібні".
"І тому зараз у нас є змога практично імплементувати саме ті проєкти, які нам потрібні з огляду на Формулу миру. А практично всі її компоненти більшою чи меншою мірою мають важливість для діяльності, яку ОБСЄ зазвичай проводить у державах-учасницях. Зокрема, це стосується і продовольчої, і енергетичної, і екологічної безпеки, звільнення полонених і депортованих, відновлення територіальної цілісності України та світового порядку, припинення бойових дій і недопущення ескалації у майбутньому, повернення справедливості", - заявив очільник української місії в ОБСЄ.
Крім того, важливими для України також є "проєкти гуманітарного розмінування, реабілітації ветеранів та постраждалих від війни людей, протидії забрудненню навколишнього середовища, вирішення гуманітарних потреб, збільшення потенціалу національної поліції, підвищення кібербезпеки, боротьби з трафіком людей".
Більш детально читайте в інтерв’ю за посиланням.