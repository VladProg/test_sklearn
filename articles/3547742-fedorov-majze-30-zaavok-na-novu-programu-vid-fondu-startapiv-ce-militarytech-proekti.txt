Стартапи в галузі military-tech (виробництво дронів, програмного забезпечення тощо) становлять майже 30% від усіх заявок на нову грантову програму підтримки проєктів подвійного призначення від Українського фонду стартапів.

Як передає Укрінформ, про це повідомив віцепрем'єр-міністр - міністр цифрової трансформації Михайло Федоров у Телеграмі.
"Майже 30% усіх заявок на нову грантову програму від Українського фонду стартапів — проєкти в галузі military-tech. Це стартапи, які виготовляють дрони, програмне забезпечення, продукти у сфері кібербезпеки", - написав він.
Федоров додав, що завдяки військовим технологіям Україна може посилювати своїх захисників на полі бою, тримати технологічний фронт, оборонятися та контрнаступати. За його словами, Мінцифри вже має конкретні плани, як пришвидшити розвиток military-tech в Україні.
Віцепрем'єр зазначив, що професійні експерти Українського фонду стартапів вже розпочали розгляд заявок на гранти. Серед них є СЕО компаній, топменеджери, фахівці в кібергалузі, спеціалісти з досвідом роботи в державних структурах та в бізнесі.
Він також закликав експертів у сфері оборони та інфраструктурної відбудови долучитися до програми.
Як повідомляв Укрінформ, Укроборонпром та Український фонд стартапів (USF) у червні розпочали програму грантової підтримки проєктів подвійного призначення, які сприятимуть підвищенню обороноздатності країни та її швидкій післявоєнній відбудові.