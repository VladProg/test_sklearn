Наша держава очікує від саміту Україна - ЄС домовленостей щодо розширення програм у сфері креативної Європи, підтримки нашої спадщини та криміналізації статей проти російських пропагандистів.

Про це в ефірі загальнонаціонального телемарафону сказав міністр культури та інформаційної політики Олександр Ткаченко, передає Укрінформ.


Він нагадав, що за підсумками спільного засідання Кабміну та Європейської комісії було домовлено про розширення програм у сфері підтримки української культурної спадщини, проведення на рівні експертів підготовки до “інформаційного Рамштайну”.


Міністр указав, що Єврокомісія позитивно оцінила ухвалений закон про медіа. За його словами, залишилася робота з адаптації закону про рекламу, що є однією із семи вимог після підписання Україною кандидатства в члени ЄС.


Як повідомляв Укрінформ, на спільному засіданні Кабміну та ЄК Ткаченко заявив, що Європа потребує карантину від російської офіційної культури, яка просуває наративи кремля та придушує опозицію всередині росії.