Під час першого візиту директора-розпорядника Міжнародного валютного фонду Крісталіни Георгієвої до Національного банку України члени делегації МВФ мали змогу на прикладі роботи регулятора побачити усю контрастність життя українців та відчути реальність.

Про це написав голова Національного банку Андрій Пишний у Фейсбуці, передає Укрінформ.
Раніше зустріч із керівництвом МВФ відбувалась на рівні Президента та Уряду, цього разу вони завітували також до Національного банку. 21 лютого Крісталіна Георгієва разом з директором Європейського департаменту МВФ Альфредом Каммером, виконавчим директором регіональної групи країн МВФ, до якої входить Україна, Полом Гілберсом та заступником виконавчого директора МВФ Владиславом Рашкованом мали півторагодинну зустріч та бесіду з правлінням НБУ, а ще екскурсію Нацбанком та розмови зі співробітниками.


Головною темою обговорення були перспективи подальшої співпраці України з Фондом.


“Якщо скласти ту публічну оцінку дій української сторони, яку МВФ зробили у Варшаві після місії, і цей не зовсім протокольний візит - то це більше ніж очевидні відповіді на питання, про перспективи подальшої співпраці. Маємо зробити все, щоб ця програма була виконана й доведена до кінця”, - зазначив Андрій Пишний.

Це питання прокоментувала й Крісталіна Георгієва: «Виконання Моніторингової програми дозволяє нам перейти до можливості обговорення повноцінної програми з МВФ, яка стане дуже потужним якорем для України під час часів значної невизначеності, а також основою для поточної фінансової підтримки країни. Питання полягає у тому, як ми можемо розбудувати ці результати у майбутньому. І ми бачимо три важливі сфери: підсилення ефективності інституційної системи, зокрема адміністрування податків, та пріоритезація витрат, продовження реформ банківського сектору, а також створення кращих умов для активізації внутрішнього боргового ринку».
Водночас голова НБУ Андрій Пишний підкреслив: «Під час роботи місії МВФ у Варшаві у нас були конструктивні, але досить непрості дискусії з точки зору шляхів забезпечення сталості виконання наших зобов’язань, тому вважаю, що питання довіри до Національного банку, розуміння кожного кроку НБУ є принципово важливим елементом. Нам довіряють, тож маємо не просто виправдати цю довіру, а максимально конвертувати її на користь держави».

Голова НБУ провів оглядову екскурсію для гостей та детально розповів про умови роботи фахівців НБУ під час війни. Адже попри ракетні обстріли та відключення електроенергії Національний банк продовжує працювати, проводити наради, оперативно вирішувати складні питання та ухвалювати рішення навіть з укриття.

«Окрім важливості усіх слів, сказаних сьогодні, я бачу ще одне величезне значення цієї зустрічі – вона у фізичній присутності гостей й можливості буквально на кінчиках пальців відчути нашу реальність. Наші гості на прикладі Національного банку чітко побачити контрастність життя українців. Коли за п’ять хвилин ти змінюєш картинку з бетонних стін бомбосховища на яскравий простір операційної зали зі скляною стелею», – прокоментував голова НБУ.
Андрій Пишний подякував керівництву МВФ за довіру та провідну роль у координації міжнародної фінансової допомоги Україні.

Як повідомлялося, Україна успішно виконує зобов’язання у межах Моніторингової програми.
Прем’єр-міністр Денис Шмигаль у ході зустрічі з Крісталіною Георгієвою та командою МВФ повідомив, що в Україні розраховують на старт нової програми обсягом понад 15 млрд доларів. Планується, що програма з МВФ складатиметься з двох частин: негайна фінансова підтримка та підтримка структурних реформ, що сприятимуть відновленню.
Фото: Нацбанк