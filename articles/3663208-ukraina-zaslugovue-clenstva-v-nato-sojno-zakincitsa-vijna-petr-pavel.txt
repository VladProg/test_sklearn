Чеський президент Петр Павел вважає, що Україна заслуговує стати членом Північноатлантичного альянсу після завершення війни.

Про це він сказав в інтерв’ю BBC, передає Укрінформ.
«Українська армія буде, мабуть, найдосвідченішою армією в Європі. Україна заслуговує бути частиною спільноти демократичних країн», - сказав він, а на уточнююче запитання про НАТО відповів: «Я вважаю, що вони дійсно цього заслуговують».
При цьому генерал НАТО у відставці уточнив, що це стане можливим, «як тільки закінчиться війна». Тоді, за його словами, Україна буде «морально і практично готова» до такого кроку.
У своєму першому спілкуванні з міжнародними ЗМІ після обрання Павел рішуче підтримав військову допомогу Заходу для Києва, заявивши, що не повинно бути «майже жодних обмежень» щодо того, що країни мають надсилати.
Так, для нього «не є табу» передання Україні зараз західних винищувачів, таких як F-16. Щоправда, визнав він, терміни, в які літаки могли б потрапити в ЗСУ, можуть виявитися не корисними для Києва.
Обраний глава держави пишається тим, що його країна однією з перших надала Україні значну військову допомогу.
Чехія була першою західною країною, яка відправила Києву танки та бойові машини піхоти радянського виробництва Т72 і БМП1 у рамках серії поставок важкого озброєння, які почалися ще в березні 2022 року.
«Напевно, мало хто міг собі уявити, що західні країни захочуть надати Україні сучасні основні бойові танки або далекобійну артилерію чи зенітні системи», — зауважив колишній військовий, говорячи про рішення надати танки.
Водночас він підкреслив, що цього все ще недостатньо, щоб протистояти значним ресурсам росії в людях і техніці. Генерал Павел висловив сподівання, що передача техніки пришвидшиться, особливо якщо росія почне очікуваний весняний наступ.
«У нас немає альтернативи… Якщо ми залишимо Україну без допомоги, вони, швидше за все, програють цю війну. А якщо програють – програємо ми всі», - підкреслив Павел.
Він зазначив, він сам та інші європейські лідери мають пояснити своєму скептично налаштованому, а в багатьох випадках наляканому населенню, сенс допомоги Україні.
«Наші міста не руйнуються російською артилерією та ракетами. Але наше майбутнє може бути зруйноване, якщо ми не підтримаємо Україну в успішному завершенні цього конфлікту», - пояснив Павел.
При цьому обраний президент зовсім не закриває двері для дипломатії.
«Якщо є хоч найменший шанс на мирні переговори, давайте підтримаємо це. Але жодних ознак цього з російської сторони немає», — сказав він.
Як повідомлялось, Петр Павел отримав переконливу перемогу - 58,32%- в другому турі президентських виборів наприкінці минулого тижня. Він уже заявив, що планує відвідати Україну.
Фото: novinky.cz