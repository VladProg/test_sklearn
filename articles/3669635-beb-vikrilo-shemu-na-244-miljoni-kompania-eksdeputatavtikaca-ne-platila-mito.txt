Бюро економічної безпеки (БЕБ) викрило схему ухилення від сплати 244 млн грн митних платежів при транзиті нафтопродуктів.

Як передає Укрінформ, про це повідомляє пресслужба БЕБ.
"Детективи Бюро економічної безпеки України викрили схему ухилення від сплати понад 244 млн митних платежів при транзиті нафтопродуктів трубопровідним транспортом в 2020-2022 роках", - йдеться в повідомленні.
Як встановило слідство, службові особи товариства-транспортувальника (перевізника) порушили вимоги і умови митного режиму «Транзит» під час транзитного переміщення паливно-мастильних матеріалів магістральним нафтопродуктопроводом у період 2020 - 2022 років. Це призвело до виникнення зобов’язань сплатити до державного бюджету суму митних платежів. У свою чергу, дії службових осіб фінансового гаранта призвели до заниження сум податкового зобов`язання зі сплати мита. Відтак фінансовий гарант не виконав зобов’язань щодо забезпечення сплати митних платежів, що завдало державному бюджету збитків більш як на 244 млн грн.
У межах досудового розслідування встановлено, що бенефіціарними власниками фінансового гаранта є довірені та підконтрольні народному депутату-«утікачу» особи. Сам депутат-«утікач» на початку 2023 року був позбавлений громадянства України.
Як повідомляв Укрінформ, Державне бюро розслідувань та Служба безпеки України провели спільні обшуки по всій вертикалі митниці, викрито тіньові схеми масштабами до 10 млрд грн збитків на місяць.
Фото: БЕБ