Україна разом із партнерами має знайти відповідь на запитання, як зробити, щоб після нашої перемоги суспільство у росії, яка почала цю війну, перестало мислити по-загарбницькому та бажати фізично знищити свого сусіда.

Таку думку висловив заступник міністра закордонних справ Андрій Мельник в ефірі телемарафону «Єдині новини», передає Укрінформ.
Як зазначив дипломат, українська Формула миру - це перший крок до того, щоб підготувати поствоєнний світопорядок. Але нам потрібно думати й над тим, щоб сформулювати, в чому наша перемога, і якою ми хочемо бачити росію.
«Наші західні партнери кажуть: от ви вийшли на кордони (1991 року – ред.), це реалістично. Цього ніхто там не відкидає і не заперечує, що це під силу нашим Збройним силам. Але що далі? Моя відповідь проста: росія має пережити те, що пережили німці 8 чи 9 травня 1945 року. Мається на увазі не лише капітуляція повна і безумовна капітуляція без жодних переговорів… З Гітлером ніхто не вів переговорів, хоча він намагався це робити… Але що сталося далі? Німеччина була окупована союзниками, і був так званий процес денацифікації – те, що росіяни хотіли у нас запровадити», - сказав Мельник.
Він зауважив, що «навряд чи росія буде нами окупована – принаймні зараз ця опція все-таки не є першочерговою». За його словами, основне питання полягає в тому, як зробити так, щоб суспільство у росії, яка почала цю війну, «перестало мислити по-загарбницькому та бажати знищити фізично свого сусіда».
«На це відповіді немає, і ми самі не дамо відповіді на нього, бо воно надто фундаментальне. Тут потрібно думати з нашими партнерами - американцями, німцями, британцями, як унеможливити нову велику війну, її повторення, можливо, у ще більш брутальному вимірі, ніж це є зараз. І це ті питання, які нас реально турбують», - наголосив заступник міністра.
Як повідомлялося, у листопаді минулого року Президент Володимир Зеленський презентував українську Формулу миру. Зокрема, йдеться про радіаційну, ядерну, продовольчу, енергетичну безпеку, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.
Глава держави також ініціював скликання цієї зими Глобального саміту Формули миру.