Християни, які святкують Різдво за Григоріанським календарем, сьогодні, 24 грудня, відзначатимуть Святвечір або Надвечір’я Різдва Христового.

Святвечір – завершальний день Різдвяного посту. За традицією, піст завершується з появою на небі першої вечірньої зорі, після чого відбуваються урочисті різдвяні богослужіння.
В перші століття нашої ери не існувало точної дати святкування Різдва Христового. Одні віряни виступали за 20 травня (Климент Олександрійський), інші – за 25 березня, 17 листопада тощо. Східні християни відзначали Різдво переважно на Богоявлення – 6 січня.
У 336 році, за часів імператора Костянтина Великого, відбулось перше задокументоване святкування Різдва 25 грудня. Офіційно ця дата була затверджена на Третьому Вселенському соборі, що проходив в місті Ефес у 431 році. Згодом святкування Різдва зі східної частини Римської імперії почало поширюватись на північ і захід Європи, доповнюючись різними традиціями. Так, у Середні віки (приблизно з 1223 року) виник звичай встановлювати для поклоніння віруючих різдвяні вертепи – ясла з фігурками Дитяти Ісуса, Марії, Йосипа, пастухів, Трьох царів (волхвів) у церквах та власних будинках.
Як відомо, нині дата святкування Різдва у всіх християн однакова, різниця лише у системі літочислення – західні церкви відзначають Різдво за Григоріанським календарем, а східні переважно за Юліанським, де 7 січня – це 25 грудня за старим стилем.
Нині майже 300 тисяч українців уже взяли участь в опитуванні "Якій даті святкування Різдва ви віддаєте перевагу?", що триває у додатку «Дія». Станом на 14:20 суботи 60,6% (173 314) громадян проголосували за 25 грудня. Водночас 24,03% (68 710) людей підтримали дату 7 січня.