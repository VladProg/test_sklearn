Рослина різушка Таля (Arabidopsis thaliana), яку відправлено в космос на пілотованому космічному кораблі Shenzhou 15 минулого тижня, почала рости.

Як передає Укрінформ, про це повідомляє Сіньхуа.
Космічний корабель Shenzhou 15 був запущений о 23:08 за пекінським часом 29 листопада. Приблизно через 20 годин китайські космонавти помістили рослину в біологічний інкубатор усередині лабораторного модуля "Веньтянь" китайської космічної станції.
"Ми хочемо виростити різушку Таля в умовах мікрогравітації, щоб дослідити, як космічне мікрогравітаційне середовище впливає на структуру та функції рослинних клітин", - сказав Цай Веймін, дослідник із Центру передового досвіду в галузі молекулярних наук про рослини при Академії наук Китаю.
Дослідники готувалися на Землі більше шести років і сподіваються, що експеримент, проведений на орбіті, допоможе покращити форму рослин та збільшити врожайність.
Зазначається, що під час космічного експерименту деякі гени різушки Таля, що беруть участь у реакції на гравітацію, будуть змінені та позначені. Дослідники сподіваються вивчити поведінку генів у особливих умовах мікрогравітації, щоб краще зрозуміти їхні біологічні функції.
У наступні 30-50 днів дослідники в режимі реального часу здійснюватимуть автоматичне спостереження за формою та розвитком диких, різних мутантних та генетично модифікованих рослин в умовах космічної мікрогравітації.
Після того, як зразки рослин повернуться на Землю, дослідники систематично вивчатимуть вплив космічної мікрогравітації на біологію рослин.
Як повідомляв Укрінформ, учора капсула із трьома членами китайської космічної місії Shenzhou-14 повернулася на Землю.