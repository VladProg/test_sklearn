Ситуація з електропостачанням в Україні продовжує покращуватися, дефіцит електричної потужності на вечірній максимум очікується на рівні до 12% від потреби.

Як передає Укрінформ, про це Міністерство енергетики повідомляє у Фейсбуці.
«У суботу, 4 лютого 2023 р., ситуація з електропостачанням продовжує поліпшуватись. Так, через зниження попиту на електричну енергію у вихідний день, а також увімкнення після ремонтів блоків теплової генерації очікуваний дефіцит електричної потужності на вечірній максимум становитиме до 12% від потреби», – зазначили у відомстві.
У зв’язку з бойовими діями найскладніша ситуація зі знеструмленнями, за даними міністерства, спостерігається в Донецькій, Херсонській і Харківській областях. Через дефіцит генерувальної потужності та мережеві обмеження найбільша частка відключених споживачів у Волинській, Одеській і Чернівецькій областях.
У Міненергетики нагадали, що обмеження споживання електроенергії встановлює національна енергетична компанія «Укренерго», доводячи до всіх операторів систем розподілу (ОСР) ліміти, які діють упродовж доби. Кожний ОСР у межах доведеного ліміту у своїй області складає графіки погодинних відключень й інформує про це споживачів. У разі перевищення ліміту застосовуються аварійні відключення електропостачання.
Як повідомлялося, станом на початок лютого енергетичні об’єкти України зазнали вже 13 ракетних і 15 дронових атак. Крім того, понад 10 ГВт основних встановлених потужностей лишаються недоступними українській енергосистемі та перебувають під контролем російських загарбників.