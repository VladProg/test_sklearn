Дружина Президента України Олена Зеленська та міністр культури та інформаційної політики Олександр Ткаченко обговорили у Парижі з генеральним директором ЮНЕСКО Одрі Азуле потреби культури та освіти.

Про це повідомляє Укрінформ із посиланням на пресслужбу МКІП.
«Ми будемо вдячні за всебічну реалізацію програми захисту та сприяння культурі й культурній спадщині в Україні, зокрема й за міжнародну фінансову допомогу. Вітаю рішення про призначення представника ЮНЕСКО в Києві. Це важливий жест солідарності, особливо зараз, під час війни. Організація здійснює моніторинг: через супутникові системи інших агенцій ООН ведеться спостереження за ситуацією з об’єктами культурної спадщини. Це важливо для документування всіх злочинів агресора», – зазначила перша леді.

За словами Ткаченка, Україна розраховує на комплексну та систематичну програму допомоги від ЮНЕСКО.

Сторони обговорили список необхідного обладнання для українських закладів культури, аби вони могли пережити зиму. Це генератори, яких зараз не вистачає, засоби консервації споруд, фінансова допомога.

«Незабаром на Комітеті всесвітньої спадщини ЮНЕСКО розглядатиметься досьє Одеси на внесення її до Списку всесвітньої спадщини ЮНЕСКО. Сподіваємось на швидкий та позитивний результат. Захист культури та спадщини України – це стрес-тест для міжнародної системи збереження світової спадщини», – сказав міністр.
Він вручив Одрі Азуле презент до 300-го дня народження видатного українського філософа Григорія Сковороди та зазначив: «У разі, якщо в штаб-квартирі ЮНЕСКО буде блекаут, картина з написом «Світло свободи перемагає темряву» буде світити і в темряві».
Як повідомлялося, дружина Президента Олена Зеленська відвідала Національну бібліотеку Франції й передала на українську Книжкову поличку 24 томи Енциклопедії сучасної України.
Фото: mkip.gov.ua