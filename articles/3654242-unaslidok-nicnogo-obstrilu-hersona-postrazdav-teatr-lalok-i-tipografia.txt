Під час нічного обстрілу Херсона російські війська влучили в академічний обласний театр ляльок та міську типографію.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
«Сьогодні вночі в результаті російського обстрілу є влучання в Херсонський академічний обласний театр ляльок та міську типографію. росія має і буде притягнута до відповідальності. Вона знищує все, що не може побудувати на своїй території, – культуру, демократію, розвиток», – написав Ткаченко.

Як повідомлялося, у ніч на вівторок, 17 січня, у Херсоні пролунало кілька вибухів.
Станом на 31 грудня 2022 року в Україні внаслідок російської агресії пошкоджено або знищено понад 1200 об'єктів культурної інфраструктури.