Команда астрономів із Університету Монреаля (Канада) завдяки телескопам NASA Hubble й Spitzer виявила у космосі нову екзопланету Kepler-138e.

Як передає Укрінформ, про це повідомляє Лабораторія реактивного руху NASA (JPL).
Нововиявлена планета знаходиться на відстані 218 світлових років від Землі у сузір’ї Ліри.
Kepler-138e невелика й розташована далі від своєї зірки, ніж три інші. Вона здійснює один оберт навколо своєї зірки за 38 днів.
Природа цієї додаткової планети, однак, залишається відкритим питанням, адже її орбіта проходить біля внутрішньої межі зони заселеності системи, а цей світ не є транзитним, що наразі не дозволяє астрономам визначити його деталі.

Астрономи також встановили, що сусідні екзопланети Kepler-138c та Kepler-138d можуть складатися переважно з води.
Водночас зазначається, що вода не була безпосередньо виявлена на Kepler-138c і d, але порівнюючи розміри та маси планет із моделями інших планет, астрономи дійшли висновку, що значна частка їх об’єму – до половини – складається з легших матеріалів, ніж камінь, але важчий за водень або гелій. Найімовірнішим із цих кандидатів-матеріалів є вода.
«Раніше ми вважали, що планети, які трохи більші за Землю, являють собою великі кулі з металу та каміння, як збільшені версії Землі, і тому ми назвали їх суперземлями. Однак тепер ми показали, що ці дві планети, Kepler-138c і d, досить різні за своєю природою і що велика частка їхнього об’єму, ймовірно, складається з води», — пояснив Бйорн Беннеке, співавтор дослідження та професор астрофізики Університету Монреаля.
Як повідомляв Укрінформ, раніше група дослідників із Монреальського університету (Канада) завдяки телескопу TESS від NASA виявила нову екзопланету, яка дістала назву TOI-1452 b.
Фото: NASA