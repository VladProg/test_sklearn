Товари українських виробників свідомо обирають 69% українців при здійсненні покупок.

Про це свідчать дані опитування дослідницькою компанією Gradus Research, які є у розпорядженні Укрінформу.
“Аналізуючи ключові зміни у поведінці українських споживачів, чітко проглядається свідомий намір громадян підтримати країну та економіку, обравши товари локальних брендів. І навіть необхідність заощаджувати не зупиняє їх перед купівлею улюблених товарів у звичних місцях продажу, ще раз доводячи, що бренд зараз важливий як ніколи - навіть важливіший, ніж був до війни. Люди планують покупки, тому важливо попадати в їх план/список і не розраховувати на спонтанне рішення біля полиці”, — наголосила соціологиня, засновниця та директорка дослідницької компанії Gradus Research Євгенія Близнюк.
Зазначається, що попит на українські бренди стабільно зростає. Наразі 69% опитаних українців заявляють, що свідомо обирають продукцію українських брендів. А 56% тих, хто почав купувати нові бренди під час війни, роблять це, щоб підтримати українських виробників.
Згідно з опитуванням, 54% опитаних споживачів при здійсненні покупки звертають особливу увагу на бренд. Інша третина населення (33%) стверджує, що після початку повномасштабної війни росії проти України бренд товару не має для них жодного значення. 55% тих, хто продовжує купувати знайомі бренди — роблять це через позитивний досвід від покупки товарів саме цих брендів. Перевагу віддають покупкам в супермаркетах і магазинах, тобто місцям продажу брендованої продукції, а не ринкам — 74% опитаних, водночас 16% скуповуються на ринках.
За даними дослідження, в Україні продовжується раціоналізація попиту, тому що обставини, в яких опинилися українці, спричинені війною, штовхають їх до ще більшої раціональності у споживання. Брак роботи (37% населення залишаються непрацевлаштованими) та зниження рівня доходів, про яке заявляє 78% громадян, змушують їх купувати дешевші бренди (64% опитаних). При цьому майже п’ята частина населення (18%) може собі дозволити купувати більш дорогі бренди. Більше споживачів планують покупки заздалегідь (76%), і лише 15% громадян приймають рішення про купівлю товару безпосререднього у точці продажу, тобто купляють його спонтанно.
Опитування було проведено дослідницькою компанією Gradus Research методом самозаповнення анкети в мобільному додатку. Онлайн-панель Gradus відображає структуру населення міст розміром більше 50 000 жителів у віці 18-60 років за статтю, віком, розміром населеного пункту та регіону. Період проведення поля: 6-7 грудня 2022 року, розмір вибірки: 1000 респондентів.