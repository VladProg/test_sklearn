Рада міністрів ЄС із закордонних справ дійшла політичного рішення щодо виділення для України чергового траншу військової допомоги в обсязі 500 мільйонів євро з Європейського фонду миру.

Ухвалено також рішення про виділення 45 мільйонів євро для Допоміжної військової місії ЄС для України. Про це в понеділок у Брюсселі під час пресконференції за підсумками засідання Ради міністрів ЄС заявив високий представник ЄС Жозеп Боррель, повідомляє кореспондент Укрінформу.
«Сьогодні ми досягли політичного рішення щодо виділення сьомого траншу військової підтримки в обсязі додаткових 500 мільйонів євро, а також додаткових заходів підтримки вартістю у 45 мільйонів євро для українських сил, що проходять підготовку в рамках нашої військової тренувальної Місії… Це доводить загальний обсяг військової допомоги Україні в рамках Європейського фонду миру до 3,6 мільярда євро», - сказав Боррель.
Він зауважив, що ця допомога йде в Україну не з бюджету ЄС, але з міждержавного фонду. При цьому, за його словами, варто пам’ятати, що загальний обсяг допомоги ЄС для України з початку російського військового вторгнення сягнув майже 50 мільярдів євро. Наразі він становить 49 мільярдів євро, включаючи військову, фінансову економічну та гуманітарну допомогу. Це виводить ЄС на перші позиції серед міжнародних донорів України.
Як повідомлялося, сьогодні у Брюсселі відбулося засідання Ради міністрів ЄС із закордонних справ, одним з головних питань якого було продовження всебічної допомоги Україні для реалізації її права на самозахист проти російської агресивної війни.
Після початку військової агресії росії проти України ЄС вперше у власній історії надав військову допомогу країні, що перебуває у стані активних бойових дій, та виділив України вже сім траншів фінансування на військові цілі з міждержавного Європейського фонду миру. Загальний обсяг цього фінансування після рішення, що було підтримано сьогодні, становить 3,6 мільярда євро.