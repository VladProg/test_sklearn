Незадовго до поїздки до Києва глава Єврокомісії Урсула Фон дер Ляєн ще раз запевнила Україну в довгостроковій підтримці з боку Євросоюзу.

Про це повідомляє Spiegel, передає Укрінформ.
"Ми на боці України – без жодних "якщо" та "але", - заявила глава Єврокомісії
Виступаючи на заході німецької партії ХДС у Дюссельдорфі, вона заявила, що Україна матиме підтримку ЄС "доти, доки вона потрібна країні".
"Україна бореться за наші спільні цінності, за принципи демократії. І саме тому Україна має виграти цю війну", – заявила глава Фон дер Ляєн.
Як повідомляв Укрінформ, наступного тижня до Києва прибудуть єврокомісари та голова Єврокомісії Урсула фон дер Ляєн на переговори про те, як прискорити шлях України до ЄС.