Міністерство закордонних справ України працює над деякими візитами Президента Володимира Зеленського.


Про це повідомив міністр закордонних справ України Дмитро Кулеба в ефірі телемарафону «Єдині новини», передає Укрінформ.
Очільник МЗС нагадав, що Президент виступаючи в грудні на конференції українських послів чітко сказав, що його візити за кордон можливі за двох умов: 1) що з цих візитів він привезе для України конкретні результати; 2) що цей візит буде можливим з точки зору поточної ситуації на фронті.
«От керуючись цими двома критеріями, МЗС працює над деякими візитами Президента, але коли, куди вони відбудуться, ви дізнаватиметесь від самого Президента і його Офісу», - наголосив Кулеба.
Як повідомляв Укрінформ, свій перший і поки останній візит з початку повномасштабного вторгнення рф Президент Зеленський здійснив до США наприкінці грудня. Тоді глава держави зустрівся з Президентом Джозефом Байденом та взяв участь у засіданні Конгресу.
Фото: МЗС