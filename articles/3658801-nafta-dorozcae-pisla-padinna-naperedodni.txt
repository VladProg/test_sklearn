Ціни на нафту зростають у середу, 25 січня, після падіння напередодні на слабких статданих зі США, які скоротили оптимізм інвесторів щодо глобального попиту на енергоносії. Трейдери чекають на публікацію доповіді Міненерго США про запаси енергоносіїв у країні.

Як передає Укрінформ, про це повідомляє enkorr.



Березневі ф'ючерси на Brent здорожчали на лондонській біржі ICE Futures на $0,21 (0,24%), до $86,34 за барель. У вівторок Brent здешевшала на $2,06 (2,3%), до $86,13 за барель.



Березневі ф'ючерси на WTI піднялися в ціні на Нью-Йоркській товарній біржі NYMEX на $0,14 (0,17%), до $80,27 за барель. За попередню сесію контракт здешевшав на $1,49 (1,8%), до $80,13 за барель.



Дані Американського інституту нафти API, опубліковані в ніч із вівторка на середу, показали збільшення запасів нафти в Штатах за підсумками третього тижня поспіль на 3,378 млн барелів. За попередні два тижні резерви нафти в країні зросли більш як на 27 млн барелів, досягнувши максимуму з червня 2021 року.



«Ціни на нафту намагаються скоригуватися після падіння напередодні на слабких даних про ділову активність у Штатах. Але тиск на ринок зберігається, апетит інвесторів до ризику залишається стриманим», – зазначає аналітик IG Asia Pte у Сінгапурі Йеп Джун Ронг.



Зведений індекс менеджерів із закупівель (PMI) у США, що розраховується S&P Global, у січні зріс до 46,6 пункту з 45 пунктів місяцем раніше. Значення індексу нижче за позначку в 50 пунктів говорить про скорочення ділової активності. Американський PMI залишається нижчим від цього рівня вже сім місяців поспіль.



Ділова активність у січні продовжила падати як у промисловому секторі, так і у сфері послуг США, показали попередні дані S&P Global.