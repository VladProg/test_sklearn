Християни східного обряду 15 лютого справляють останнє велике свято зими – Стрітення.

Повна назва цього одного з дванадесятих свят богослужбового року – Стрітення Господа нашого Ісуса Христа, повідомляє Укрінформ.
За Євангелієм, цього дня маленького Ісуса принесли в Єрусалимський храм для обряду посвячення Богу. У храмі Богородицю з Немовлям зустрів старець Симеон, котрому було відкрито Святим Духом, що він не помре, поки не побачить очікуваного в Ізраїлі Месію («помазаника», «царя»). Старець взяв Богонемовля на руки і передрік, що в цій дитині – спасіння для всіх народів. Смисл свята в тому, що прославляється «зустріч» Симеона з Богом – визнання того, що втілення Бога в людину було реальним.

Свято відзначається на сороковий день після Різдва Христового і встановлене в IV столітті. В народі зі Стрітенням, яке ще називали Громницями або Зимобором, пов’язували надії на весну. Вважалося, що в цей день зустрічається зима з літом.
На честь Стрітення в церквах робили відправи, святили воду й свічки.