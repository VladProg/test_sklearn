В Анкарі відбудеться тристороння зустріч омбудсменів України, Туреччини та росії, за підсумками якої очікуються конкретні результати з питання звільнення полонених цивільних та військових, а також визначення «дорожньої карти» щодо обміну поранених військових.

Про це на пресконференції в Анкарі сказали уповноважений Верховної Ради України з прав людини Дмитро Лубінець та головний омбудсмен Туреччини Шереф Малкоч, відповідаючи на запитання власного кореспондента Укрінформу.

«Зустріч запланована. Сьогодні турецький омбудсмен виступив з ініціативою про проведення цієї зустрічі в розширеному форматі. Не хочу розкривати зараз її деталі, через декілька днів ви самі все побачите. Найголовніше для нас і для Туреччини - ми не хочемо проводити зустрічі заради зустрічі, ми хочемо досягти конкретних результатів. Ми сьогодні вдвох дійшли механізмів, як цього добитися, щоб суспільство не лише в Україні, а й в усьому світі бачило, що там, де є бажання вирішувати проблеми, вони вирішуються, а не шукаються аргументи, чому цього не можна зробити», - заявив Лубінець.
Турецький омбудсмен зазначив, що має намір зустрітися з російською омбудсменкою, а потім буде проведена зустріч у тристоронньому форматі.
«З українським омбудсменом ми зустрілися, ще з пані тетяною (москальковою - ред.) проведемо зустріч, і тоді відбудеться тристороння зустріч, на якій плануємо обговорити питання, що стосуються прав людини, прав дітей, а також визначити “дорожню карту” щодо обміну поранених військових. Ми сподіваємося, що така зустріч важлива, як і те, щоб домовленості, яких ми досягнемо, були не просто закріплені на папері, але виконані. Сподіваюся, що завдяки цій зустрічі ми досягнемо результату», - сказав Малкоч.
Турецький омбудсмен зазначив, що після успішного відкриття та функціонування «зернового коридору» є намір створення «коридору зустрічі» родичів, дітей, жінок та поранених, що також буде обговорюватися на тристоронній зустрічі в Анкарі.
Як повідомляв Укрінформ, 7 січня Лубінець заявив, що його зустріч із москальковою відбудеться на території Туреччини, і основне питання, яке на ній порушуватиметься - про звільнення з російського полону українських захисників та захисниць.