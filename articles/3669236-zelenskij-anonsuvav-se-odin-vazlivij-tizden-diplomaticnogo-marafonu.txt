Україна робить усе, щоб санкції проти російської атомної галузі стали частиною глобальних санкцій, які запроваджуються проти росії за розв'язану війну.

Про це Президент Володимир Зеленський сказав у відеозверненні, передає Укрінформ.
“Ми робимо все, щоб санкції проти російської атомної галузі стали частиною глобальних санкцій проти росії за війну. Це непросто. Є певний спротив. Але був час, коли й інші обмеження проти росії здавалися непростими для реалізації. Здавалися. Зараз вони вже чинні. Наприклад, щодо нафти та нафтопродуктів з росії. Усі елементи російської системи, які залучені до війни, до забезпечення терору та фінансування агресії, мають бути ізольовані від світової системи. Так і буде!”, - зазначив глава держави.

Відео: Офіс Президента

За його словами, це є справедливим і для тих, хто брав участь у захопленні та незаконних діях на Запорізькій АЕС. Російський радіаційний шантаж світу має бути покараний, - наголосив Президент.
“Зокрема й про це будемо говорити на різних дипломатичних рівнях наступного тижня. Це буде не менш важливий тиждень для наших міжнародних позицій. Уже готуємося до запланованих комунікацій та переговорів. Дипломатичний марафон, який ми почали для посилення збройної та іншої підтримки України, не будемо переривати ані на тиждень”, - додав Зеленський.
Як повідомлялося, Президент України ввів у дію рішення Ради національної оборони і безпеки від 12 лютого про запровадження санкцій проти 200 пов‘язаних з росією осіб.
Фото: ОП