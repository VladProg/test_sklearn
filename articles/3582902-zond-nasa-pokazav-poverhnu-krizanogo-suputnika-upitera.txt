Космічний зонд Національного управління США з аеронавтики та дослідження космосу (NASA) Juno зробив фотографію поверхні Європи - супутника планети Юпітер.

Про це йдеться у пресрелізі Лабораторії реактивного руху NASA (JPL), передає Укрінформ.
Фото, на якому зафіксовано особливості поверхні поблизу екватора Європи, зроблено 29 вересня під час максимального наближення космічного апарата на сонячних батареях - на відстані приблизно 352 кілометри.

Це лише третій близький проліт в історії на висоті нижче 500 кілометрів, а також найближчий огляд Європи, зроблений космічним апаратом після 3 січня 2000 року, коли зонд Galileo від NASA наблизився до нього на відстань 351 кілометра.
Європа є шостим за величиною супутником у Сонячній системі, трохи меншим за супутник Землі.
Вчені вважають, що під його крижаною поверхнею завтовшки у кілометри є солоний океан.
Як повідомляв Укрінформ, космічний зонд Juno зробив фото вихорів поблизу північного полюса Юпітера.
Фото: NASA