Права на показ стрічки українського режисера Дмитра Сухолиткого-Собчука придбали 20 країн. Зокрема, у Франції від дня прокату 2 листопада фільм подивилися 60 тисяч глядачів.

Про це режисер картини повідомив кореспонденту Укрінформу під час відкриття виставки «Памфірова Маланка. Танець життя та смерті».
«Скажу про те, що в 20 кранах фільм придбано для прокату. У Франції він у прокаті з 2 листопада і зібрав уже 60 тисяч глядачів. У Греції також прокат «Памфіру». А про подорож нашого кіно я знаю з того, де мене тегають у Фесбуці, поки я в Україні продовжую знімати документальне кіно про війну. Коли приходять новини про «Памфір» з інших країн, то думаю: «Ого, я цього не очікував!», - зазначив він.
Водночас режисер зауважив, що приязне ставлення до українського ігрового кіно відбилося ще під час прем’єри на Канському кінофестивалі у травні. За його словами, усі п'ять показів супроводжували солдаути, а також бурхливі овації по завершенню стрічки.
«Коли відбувся перший показ – у нас був фурор: здається, було 7 чи 8 хвилин овацій стоячи. Хоча на програмі «Двотижневик режисерів», куди ми потрапили, критики дуже прискіпливі і оплески можна заслужити на хвилину-дві. А тут аплодували під час титрів, і титри вже пройшли – а оплески не закінчуються, тож ми зрозуміли, що кіно вразило європейських глядачів: людей у залі я не знав – українська делегація приїхала за день чи два», - зазначив Сухолиткий-Собчук.
Режисер зазначив, що така реакція стала для нього як дебютанта несподіванкою. Водночас, за його словами, це показує, що з Україною спілкуються не лише як з державою у воєнному стані, а як з країною, де можна познайомитися з унікальною культурою.
Як повідомляв Укрінформ, світова прем’єра дебютної стрічки українського режисера Дмитра Сухолиткого-Собчука відбулася під час Канського кінофестивалю у травні 2022 року. Прокат картини в Україні відбудеться 23 березня.