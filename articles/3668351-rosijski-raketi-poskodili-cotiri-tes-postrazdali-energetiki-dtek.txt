Внаслідок атаки росії пошкоджено чотири теплоелектростанції ДТЕК, постраждали енергетики.

Як передає Укрінформ, про це повідомляє ДТЕК у Телеграмі.
«Сьогодні, 10 лютого, внаслідок нічних та денних ворожих обстрілів постраждало чотири ТЕС ДТЕК Енерго. За попередньою інформацією, через атаку двоє працівників станцій отримали поранення. Їм оперативно надали медичну допомогу», - йдеться у повідомленні.
Зазначається, що внаслідок обстрілу серйозно пошкоджено обладнання ТЕС. Після закінчення атаки енергетики оперативно почали ліквідацію її наслідків.
«Задля безпеки на об’єктах знаходяться тільки критично необхідні співробітники, інші працюють у віддаленому режимі», - додали в компанії.
Як повідомлялося, у вересні - лютому енергетичні підприємства ДТЕК Енерго були атаковані 27 разів. 28 енергетиків були поранені, троє загинули.
Унаслідок 14-ої ракетної атаки рф є влучання в об’єкти енергетичної інфраструктури в східному, південному та західному регіонах.