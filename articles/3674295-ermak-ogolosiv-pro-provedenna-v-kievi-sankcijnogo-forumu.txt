Керівник Офісу Президента Андрій Єрмак анонсував проведення в Києві санкційного форуму.

Про це він заявив під час виступу в онлайн-режимі на засіданні Форуму санкційних координаторів (Sanctions Coordinators Forum), що проходить у Брюсселі, передає Укрінформ із посиланням на пресслужбу ОП.
«У межах цього заходу ми продовжимо працювати над удосконаленням обмежувальних механізмів проти терористичної держави, яка кинула виклик усій світовій спільноті. Тож запрошую вас долучитися до його роботи», – зазначив очільник ОП.
Під час виступу Єрмак наголосив на необхідності й надалі позбавляти російську федерацію можливостей продовжувати агресивну війну проти України та висловив переконання, що спільна політика економічного тиску на рф дає результати.
«Санкції – дієвий інструмент у протистоянні з країною-агресором. Вони позбавляють росію грошей для продовження війни та послаблюють її військову міць», – підкреслив він.
Очільник ОП подякував усім партнерам за роботу на санкційному треку протягом останнього року, зауваживши, що спільні зусилля дали змогу скоротити нафтогазові доходи росії та значно послабити її військово-промисловий потенціал.
Окремо Єрмак відзначив ініціативи, пов’язані із санкціями проти російських пропагандистів. Він підкреслив, що ефективність санкцій залежить від синхронності, системності, рішучості та креативності під час їх впровадження і реалізації.
За словами керівника ОП, потенціал окремих санкційних механізмів не вичерпаний, і ці механізми потребують додаткових зусиль з імплементації. Подальші ж санкції мають торкнутися «Росатома», оскільки ця компанія безпосередньо причетна до актів агресії та шантажу. Потрібно також позбавити рф доходів від торгівлі алмазами.
«росія активно працює над уникненням ізоляції. Держава-терорист переорієнтовує своїх виробників на нові ринки збуту. Змінює логістичні маршрути. Залучає треті країни як посередників для забезпечення торговельних операцій», – зауважив Єрмак.
Він додав, що Міжнародна експертна група Єрмака-Макфола працює над новими форматами моніторингу дотримання санкцій та новим планом посилення санкційних обмежень щодо росії.
Як повідомляв Укрінформ, Україна закликала партнерів до посилення санкцій проти рф, щоб послабити спроможність агресора вести повномасштабну війну.