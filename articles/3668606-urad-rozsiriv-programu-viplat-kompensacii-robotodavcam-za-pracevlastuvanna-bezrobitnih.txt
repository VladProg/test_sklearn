Кабінет Міністрів розширив програму виплат компенсації роботодавцям за працевлаштування окремих категорій зареєстрованих безробітних.

Як передає Укрінформ із посиланням на пресслужбу Мінекономіки, відповідне рішення було ухвалене на засіданні уряду 10 лютого.
«Сьогодні ми посилюємо ефективність інструментів для покращення ситуації на ринку праці за рахунок розширення програм виплат компенсацій роботодавцям за працевлаштування окремих категорій безробітних, яким буває складно знайти роботу. Зокрема, це молодь, яка шукає перше робоче місце, ветерани, люди передпенсійного віку. Розраховуємо збільшити рівень зайнятості українців завдяки економічному стимулюванню роботодавців. На цю програму уряд передбачив цього року 400 млн грн”, - зазначила перший віцепрем’єр-міністр - міністр економіки Юлія Свириденко.
Згідно з рішенням уряду, передбачається надання роботодавцям кількох варіантів компенсацій.
Так, компенсація фактичних витрат у розмірі єдиного внеску на загальнообов’язкове державне соціальне страхування за відповідну особу за місяць (але не більше подвійного розміру мінімального страхового внеску) надається за працевлаштування не менш як на 2 роки за направленням центру зайнятості зареєстрованих безробітних із числа осіб, які мають додаткові гарантії у працевлаштуванні та перебувають у статусі зареєстрованого безробітного понад місяць.
Йдеться, зокрема, про одного з батьків або особу, яка їх замінює, що має на утриманні дитину (дітей) віком до шести років, виховує сама дитину віком до 14 років або дитину з інвалідністю, або утримує особу з інвалідністю з дитинства (незалежно від віку) або особу з інвалідністю I групи.
Крім того, під цю категорію потрапляють діти-сироти та діти, позбавлені батьківського піклування, особи, звільнені після відбуття покарання або примусового лікування, люди, яким до пенсії за віком залишилося 10 і менше років, неповнолітні, яким виповнилося 15 років та які за згодою одного з батьків можуть, як виняток, бути прийняті на роботу, а також колишні полонені під час збройної агресії проти України після їх звільнення.
Загальна тривалість виплати компенсації роботодавцям становитиме 12 місяців упродовж наступних двох років.
Компенсація 50% фактичних витрат на оплату праці (але не більше розміру мінімальної заробітної плати) буде надана роботодавцеві за працевлаштування за направленням центру зайнятості строком не менше ніж на один рік людей, яким до пенсії за віком залишилося не більше 5 років, а також зареєстрованих понад місяць тому безробітних із числа осіб з інвалідністю, які не досягли пенсійного віку, та учасників бойових дій.
Загальна тривалість виплати компенсації становитиме 6 місяців упродовж наступного року.
Компенсація 50% мінімальної заробітної плати за особу за місяць належить роботодавцеві, якщо він за направленням центру зайнятості працевлаштовує зареєстрованого безробітного віком до 25 років, який сумарно має не більше 12 місяців страхового стажу, віком до 35 років - на перше робоче місце та звільнених із строкової військової або альтернативної (невійськової) служби - на перше робоче місце після такого звільнення.
Загальна тривалість виплати такої компенсації становить не більше 6 місяців за умови збереження гарантій зайнятості особи протягом періоду, що перевищує період виплат у два рази.
Як повідомляв Укрінформ, Кабінет Міністрів вдосконалив програму виплати компенсації роботодавцям за працевлаштування внутрішньо переміщених осіб (ВПО).