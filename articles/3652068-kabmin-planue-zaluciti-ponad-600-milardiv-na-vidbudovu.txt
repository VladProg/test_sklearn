Кабінет Міністрів України розраховує залучити більше 600 млрд гривень, аби у 2023 році відновити пошкоджену інфраструктуру та житло.

Як передає Укрінформ, про це повідомив Прем'єр-міністр України Денис Шмигаль під час засідання уряду 13 січня.
«Вже зараз ми знаємо джерела надходження 110 млрд грн на відбудову цього року. Водночас ми розраховуємо, що нам вдасться акумулювати у шість разів більше коштів, аби уже в 2023-му відновити якнайбільше інфраструктури та житла українців», – зазначив прем’єр.
За його словами, важливою частиною співпраці з Європейським Союзом буде саме спільна реалізація плану великого відновлення України.
«Відбудова стане об’єднавчою ідеєю для Європи. Як наголошував Президент України Володимир Зеленський, відбудова України – це не про якесь неосяжне майбутнє. Це проєкт, який ми розпочинаємо прямо зараз», – додав Шмигаль.
Як повідомлялося, Україна планує найближчим часом розпочати відновлення зруйнованого житла за рахунок коштів, конфіскованих у російських банків.