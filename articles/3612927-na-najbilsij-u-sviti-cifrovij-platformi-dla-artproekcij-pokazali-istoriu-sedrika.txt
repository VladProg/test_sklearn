Історію української пісні «Щедрик» презентували на найбільшій у світі цифровій платформі для артпроєкцій Art on the MART у Чикаго.

Про це повідомляє пресслужба МЗС, передає Укрінформ.

“Як і сто років тому, "Щедрик" виконує надважливу дипломатичну місію: показує творчу, креативну та вільну Україну, яка бореться за своє майбутнє як на полі бою, так і на культурному фронті”, - наголосив міністр закордонних справ Дмитро Кулеба.
У зовнішньополітичному відомстві нагадали, що "Щедрик" пролунав у США вперше 100 років тому, і ця українська мелодія, відома як Carol of the Bells, стала символом різдвяних свят у всьому світі.
"Щедрик" став інструментом української дипломатії тих часів і лунав у кращих концертних залах світу. Тож МЗС і Генеральне консульство України в Чикаго разом з Art on theMARTзапустили спеціальну програму "Shchedryk - Carol of The Bells: Unwrap the Holiday Magic" - відеомапінг про історію "Щедрика" від витоків української культури колядки до всесвітньовідомої мелодії Carol of the Bells.
Прем'єра відеомапінгу "Shchedryk - Carol of The Bells: Unwrap the Holiday Magic" відбулася на Art on the MART 10 листопада, він буде демонструватися щовечора до 17 листопада включно.
У яскравій 2D та 3D-анімації, яка була створена українськими митцями з PHOTINUS STUDIO, представлені чотири історичні етапи "Щедрика": язичницький період й український контекст пісні, європейський, американський період та сучасність. Відеопроєкція супроводжується спеціально створеним саундтреком з використанням пісні “Щедрик” у виконанні Національного заслуженого академічного українського народного хору України ім. Г.Верьовки та U.S. Air Force Band in Europe.
“Важко усвідомити, що "Щедрик" знову став інструментом української боротьби за свою незалежність від росії, так само як у далекому 1919-му. Зараз, коли інтерес до України у світі надзвичайно високий, через артпроєкт "Щедрик" ми транслюємо українську ідентичність, історію, тяглість міжкультурних зв'язків та спільних цінностей вільного світу”, - зазначила координатор проєкту Софія Джуринська.
У МЗС зауважили, що частиною програми стала благодійна ініціатива зі збору коштів для придбання 3 апаратів ШВЛ для новонароджених в Україні через фандрейзингову платформу UNITED24.

Як повідомлялося, 18 грудня 2021 року з ініціативи МЗС України була запущена міжнародна культурно-мистецька кампанія «Щедрик: магія Різдва» (Shchedryk: celebrating Christmas magic).
Святкування з нагоди 100-річчя «Щедрика» відбудеться у нью-йоркському Карнеґі-холі 4 грудня.


Фото: МЗС України