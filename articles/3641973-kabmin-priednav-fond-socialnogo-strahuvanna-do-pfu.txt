Кабінет Міністрів припинив діяльність Фонду соціального страхування, приєднавши його до Пенсійного фонду України.

Про це повідомив Прем'єр-міністр України Денис Шмигаль під час засідання уряду, передає Укрінформ.
«Сьогодні урядовим рішенням на виконання закону припиняємо діяльність Фонду соціального страхування, приєднуємо його до Пенсійного фонду України. Робимо механізм соціальної підтримки більш дієвим та ефективним, адаптованим до реалій сьогодення. Планомірно скорочуємо зайві витрати держави», - зазначив очільник уряду.
Шмигаль уточнив, що цього року держава виконувала всі свої соціальні зобов’язання перед українцями. Зокрема, у надскладних умовах бойових дій, в окупації, під час обстрілів мирних міст і сіл українцям спрямували близько 800 млрд грн на всі соціальні виплати.
Як повідомлялося, у вересні 2022 року Верховна Рада підтримала зміни до закону «Про загальнообов'язкове державне соціальне страхування» та закону «Про загальнообов’язкове державне пенсійне страхування». Змінами передбачено припинення роботи ФССУ та управлінь виконавчої дирекції, реорганізувавши їх шляхом приєднання до ПФУ
Виконавча дирекція ФССУ продовжить виконувати функції та завдання, передбачені загальнообов’язковим державним соціальним страхуванням, до завершення заходів, пов’язаних із приєднанням до ПФУ, як передбачено в прикінцевих і перехідних положеннях закону.