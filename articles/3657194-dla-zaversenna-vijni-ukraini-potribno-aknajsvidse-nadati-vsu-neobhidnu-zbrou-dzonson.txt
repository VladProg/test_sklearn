Колишній прем’єр-міністр Великої Британії Борис Джонсон переконаний, що для завершення війни Україні потрібно якнайшвидше надати всю необхідну для цього зброю.

Про це він сказав під час зустрічі зі студентами та викладачами Київського національного університету імені Тараса Шевченка, в якій також брав участь Президент України Володимир Зеленський, передає Укрінформ із посиланням на пресслужбу ОП.
«Це означає, що треба надати танки. Я гордий, що ми – перша країна, яка надішле танки «Челенджер», і ми очікуємо танків від інших країн. Ми хочемо отримати літаки для народу України, і нам треба досконаліше обладнання, озброєння всіх видів, яке дасть вам змогу захистити свою країну», – сказав колишній прем’єр-міністр Великої Британії.
Він також наголосив, що наявність сучасної зброї в української армії не призведе до ескалації, адже росія й так використовує на українській території всі наявні в неї засоби.
«Я був у Бучі. Як можна ескалувати більше в протистоянні, де одна сторона вже використовує найдосконаліші сучасні літаки, щоб бомбардувати житлові квартали? Україна заслуговує на всю можливу допомогу», - резюмував Джонсон.
Як повідомляв Укрінформ, під час візиту до України колишній прем’єр-міністр Великої Британії Борис Джонсон відвідав Бучу та Бородянку в Київській області. Він побачив руйнування, яких населені пункти зазнали під час захоплення територій російськими військами.
Фото: ОП