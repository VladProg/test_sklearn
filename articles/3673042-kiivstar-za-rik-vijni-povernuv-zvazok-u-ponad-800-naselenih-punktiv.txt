Фахівці компанії "Київстар" за рік широкомасштабної війни з рф відновили 600 базових станцій та повернули мобільний зв'язок у 815 населених пунктів.

Про це Укрінформу повідомили в пресслужбі компанії.
"З лютого 2022 року і досьогодні спеціалісти технічної дирекції Київстару відновили 600 базових станцій, замінили 1200 кілометрів пошкодженого волоконно-оптичного кабелю, усунули 140 000 аварійних ситуацій на інфраструктурі, повернули мобільний зв'язок у 815 населених пунктів", - йдеться у повідомленні.

Зазначається, що від початку війни національний телеком-оператор зосередився на трьох ключових напрямках: забезпечення роботи зв'язку, підтримка абонентів та допомога державі.
Так, співробітники технічної дирекції Київстару оперативно відновлюють ділянки мережі, які зазнають пошкоджень через ракетні обстріли і відключення електроенергії. За оцінкою компанії, під час військових дій було суттєво пошкоджено біля 18% базових станцій мобільного зв'язку. Однак завдяки завчасному резервуванню додаткових каналів зв'язку, перенесенню вузлових базових станцій у віддалені від фронту міста, майже 90% телеком-мережі Київстар перебувають у робочому стані й забезпечують надання послуг абонентам.
Крім того, з лютого 2022 року понад 7000 базових станцій Київстару були технологічно оновлені для роботи в мережі 4G; було побудовано ще 700 нових базових станцій 4G зв’язку. Завдяки цьому територія, на якій діє мережа 4G від Київстару, торік збільшилася залежно від області на 6 - 20%.
Одним із викликів для компанії стали відключення електроенергії, спричинені руйнуваннями енергетичної інфраструктури. У відповідь Київстар збільшив на 75% кількість генераторів для альтернативного енергозабезпечення базових станцій, а також проводить модернізацію акумуляторних батарей.
На сьогодні на базових станціях Київстару встановлено понад 18 тис. акумуляторних батарей нового типу, з більш тривалим терміном роботи. А загальні інвестиції компанії в альтернативне енергозабезпечення перевищили 350 млн грн.
Як повідомлялось, до безкоштовного інтернету Київстару підключено 1450 бомбосховищ та 830 модульних будинків для переселенців. Крім того, компанія виділила 300 млн грн для посилення цифрової інфраструктури України. Ще 130 млн грн перераховано Київстаром на гуманітарні і благодійні проєкти - для підтримки ЗСУ, лікарень, людей літнього віку і вимушених переселенців.
Київстар – найбільший український оператор електронних комунікацій, що станом на вересень 2022 року обслуговував 24,4 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги на основі широкого спектра мобільних і фіксованих технологій, у тому числі 4G.