Друга «ракетка» України Марта Костюк не змогла подолати третє коло одиночного розряду на Відкритому чемпіонаті Австралії з тенісу у Мельбурні.

За вихід до 1/8 фіналу Australian Open Костюк за 1 годину 10 хвилин програла третій «ракетці» світу американці Джессіці Пегулі - 0:6, 2:6, передає Укрінформ.
Путівку до четвертьфіналу змагань Пегула розіграє з 20-м номером «посіву» Барборою Крейчиковою з Чехії, яка у свою чергу взяла гору над першою «ракеткою» України Ангеліною Калініною (6:2, 6:3).
Костюк продовжить виступ у Мельбурні в парному розряді, де вийшла до другого кола в дуеті з румункою Оленою-Габрієлою Русе.
Зазначимо, найкращим результатом Костюк на турнірах серії Grand Slam залишається стадія четвертого кола. 2021 року Марта програла Ізі Швьонтек з Польщі в 1/8 фіналу на Ролан Гаррос у Парижі (Франція).
Відкритий чемпіонат Австралії триватиме до 29 січня.
Фото: Getty Images/Global Images Ukraine.