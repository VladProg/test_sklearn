Президент Володимир Зеленський наголосив, що два євроінтеграційні дні в Києві дали потужні результати.

Про це він сказав на пресконференції за результатами Саміту Україна-ЄС, повідомляє кореспондент Укрінформу.

“Два євроінтеграційні дні в Києві дали потужні результати. Такими результатами є позитивна оцінка виконання Україною семи рекомендацій, схвалення плану дій щодо подальшої інтеграції секторів економіки України до спільного ринку ЄС, рішення про виділення 1 млрд євро на проєкти в рамках Fast Recovery, додаткове фінансування оборони нашої держави, рішення про пришвидшення підготовки десятого пакета санкцій ЄС проти агресора, зафіксовано у спільній заяві рішення про початок переговорів про вступ України до ЄС якнайшвидше”, - заявив Зеленський.

Відео: Офіс Президента
Окрім того, Президент відзначив підтримку з боку ЄС української Формули миру та необхідності проведення саміту Формули миру.
Зокрема, Зеленський повідомив, що на Саміті обговорили безпеку й підтримку українських воїнів.






Саміт Україна - ЄС у Києві / Фото: Офіс Президента








































“росія намагається змінити ситуацію на фронті на свою користь. Щоб не допустити цього, ключовим для нас є розширення поставок зброї з боку наших партнерів. Це такі умови, коли чим більш далекобійну зброю ми маємо, чим краще забезпечена наша артилерія, чим швидше на полі бою в України почнуть діяти сучасні західні танки, чим сильніше буде наша протиповітряна оборона, тим швидше закінчиться агресія росії і тим гарантованіше буде захищеність європейської безпеки і свободи, свободи України, свободи Європи, свободи світу. Я дякую всім, хто розуміє цю ситуацію і допомагає нам відповідним чином”, - наголосив Президент.
Також він подякував за рішення Євросоюзу виділити черговий транш у розмірі 500 млн євро в рамках Європейського фонду миру.
“Важлива й розгорнута військова місія Євросоюзу з підготовки наших українських воїнів. Завдяки співпраці з державними учасниками місії ми зможемо цього року підготувати ще 30 тисяч військових”, - поінформував Зеленський.
За його словами, на Саміті обговорили посилення санкцій проти росії, зокрема, очікування України від десятого санкційного пакета Євросоюзу.
“Дуже важливо не допускати будь-якого дійсно розмивання важливих європейських санкцій , які вже схвалені , а також будь-якого послаблення цих санкцій щодо окремих осіб, як про це спекулюють в деяких країнах, і навіть в країнах-членах ЄС”, - зазначив Президент.
Окрім того, додав він, у заяві за підсумками Саміту зафіксоване спільне бачення його учасників щодо необхідності створення правового механізму для притягнення винних у злочинах росії. Також на зустрічі обговорили використання заморожених російських активів для фінансування відбудови України.
“Відповідну співпрацю ми також посилимо”, - підкреслив Президент.
За словами Зеленського, окремою темою перемовин була подальша інтеграція України до Європейського Союзу.
“Хочу відзначити , що попри повномасштабну війну прогрес імплементації угоди про асоціацію є очевидним. На сьогодні виконано 72% наших зобов’язань за угодою. Також сьогодні на саміті ми представили прогрес в реалізації рекомендації Єврокомісії. Вперше у нашому двосторонньому документі, спільній заяві Саміту зафіксовані наші наміри почати переговори про вступ, і почати їх якнайшвидше. Ми вже почали роботу над підготовкою до цих переговорів і очікуємо на відповідні рішення Єврокомісії та Європейської ради. Мета - це почати переговори вже цього року. І я б сказав, що це не просто мета, це ціль”, - наголосив Президент.
Також він додав, що одним із важливих здобутків Саміту став прогрес у питанні інтеграції України до внутрішнього ринку Євросоюзу.
“Ми схвалили план пріоритетних дій на 2023-2024 роки. Його реалізація зробить Україну де-факто членом Євросоюзу на рівні секторів економіки - промисловість, аграрний сектор, енергетика, цифрові послуги, транспорт, фінансова сфера, митниця”, - пояснив глава Української держави.

Як повідомлялося, у Києві 3 лютого проходив 24-й саміт Україна-ЄС, перша зустріч високого рівня після початку російської військової агресії та після того, як Україна отримала статус країни-кандидата на входження до ЄС.
Фото: ОП