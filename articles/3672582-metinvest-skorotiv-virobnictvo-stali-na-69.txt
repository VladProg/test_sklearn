Протягом 2022 року виробництво сталі на підприємствах групи «Метінвест» скоротилося на 69% - до 2,9 млн тонн.

Про це повідомляє пресслужба Metinvest B.V., передає Укрінформ.
Так, згідно із оприлюдненими результатами операційної діяльності за 12 місяців 2022 року, підприємства групи «Метінвест» виробили 2 918 тис. т сталі проти 9 533 тис. т роком раніше.
Наголошується, що скорочення виробництва пов’язане із початком широкомасштабної військової агресії рф проти України, внаслідок чого Метінвест прийняв рішення призупинити виробничу діяльність низки своїх підприємств у Маріуполі, Авдіївці та Запоріжжі.
Серед підприємств, які зупинили діяльність, - МК «Азовсталь», ММК ім. Ілліча, Авдіївський КХЗ та Запорізький КХЗ. Пізніше запорізькі підприємства групи відновили виробництво.
Крім того, повідомляється, що протягом 2022 року підприємства Метінвесту виробили 2 743 тис. т чавуну; це лише 28% обсягів виробництва у 2021 році (9 709 тис. т).
Водночас виробництво чавуну у четвертому кварталі 2022 року зросло на 22% проти попереднього кварталу – до 270 тис. т, переважно завдяки збільшенню фонду робочого часу доменної печі №9 на Каметсталі.
Також істотно, на 70%, у 2022 році скоротилося виробництво товарних напівфабрикатів – до 1 022 тис. т проти 3 411 тис. т у 2021 році.
На 62% скоротилося виробництво готової металургійної продукції – до 2 777 тис. т із 7 233 тис. т у 2021 році.
Падіння обсягів виробництва коксу у Метінвесту сягнуло 64% - з 4 551 тис. т у 2021 році до 1 653 тис. т за підсумками 2022 року.
Як повідомлялося, у 2022 році вітчизняні металурги виплавили 6,3 млн т сталі проти 21,4 млн т у 2021 році, через що у глобальному рейтингу виробників цієї продукції Україна перемістилася з 14-го на 25-те місце.