У держбюджеті на 2023 рік передбачено 442,3 млрд грн на фінансування пенсійного забезпечення та соціального захисту.

Про це повідомляє Міністерство фінансів України, передає Укрінформ.
Зокрема, на фінансове забезпечення виплати пенсій, надбавок та підвищень до пенсій, призначених за пенсійними програмами, та дефіциту коштів Пенсійного фонду передбачено 271,8 млрд грн.
86,1 млрд грн – сума видатків на соціальний захист громадян, які потрапили у складні життєві обставини, в тому числі 17,4 млрд грн – на надання державної соціальної допомоги особам з інвалідністю з дитинства та дітям з інвалідністю, 57,6 млрд грн – допомога внутрішньо переміщеним особам на проживання.

Ще 53,5 млрд грн складе підтримка малозабезпечених сімей. З цієї суми 37,9 млрд грн призначено на виплату пільг і житлових субсидій, 15,5 млрд грн – на державну соціальну допомогу малозабезпеченим сім’ям.
Крім того, 26,9 млрд грн – на соціальний захист дітей та сім’ї. 3,6 млрд грн – на соціальний захист осіб з інвалідністю та дітей з інвалідністю, 0,5 млрд грн – на оздоровлення і відпочинок дітей, які потребують особливої уваги.
Як повідомлялося, у 2022 році вразливим категоріям українців було сплачено майже 800 млрд грн соціальних допомог.