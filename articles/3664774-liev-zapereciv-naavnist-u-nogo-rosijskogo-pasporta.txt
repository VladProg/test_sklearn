Колишній т.в.о. керівника департаменту військово-технічної політики, розвитку озброєння та військової техніки Міноборони Олександр Лієв заперечив поширену журналістом Михайлом Ткачем інформацію про те, що в нього є паспорт рф. Після цього Ткач вибачився та сказав, що інформація не відповідає дійсності.

Відповідне відео Лієв оприлюднив у Фейсбуці, передає Укрінформ.


«Михайло Ткач, відомий журналіст, десь зібрав, як він каже, в розвідці, інформацію про мене і запостив фейкове фото нібито мого паспорта. Це паспорт росії. Звичайно, в мене ніколи не було російського паспорта, і цей паспорт не мій. Там фотографія не моя, прізвище моє написане з помилкою. Місце народження написане «москва», хоча навіть Шабунін знає, що я народився в іншому місці, і на цю тему намагався підіймати хайп», – сказав Лієв.
Після цього Ткач у Фейсбуці написав, що інформація про російський паспорт Лієва не відповідає дійсності.
«Найгірше, що може бути, – це неправда. Вчора я помилився, приношу вибачення Лієву. Інформація про російський паспорт Олександра Лієва, опублікована вчора, не відповідає дійсності», – написав Ткач.
Як повідомлялося, в Міноборони заявили, що Лієва звільнено з відомства за власним бажанням. Фактів, які б підтверджували наявність у нього іншого громадянства, крім українського, у відомстві не виявили.