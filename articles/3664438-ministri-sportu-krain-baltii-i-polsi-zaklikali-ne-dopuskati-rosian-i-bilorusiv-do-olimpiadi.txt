Міністри спорту Польщі, Латвії, Литви та Естонії звернулись до міжнародних спортивних організацій та федерацій через можливе повернення росіян та білорусів до міжнародних змагань.

Про це повідомили на сайті міністерства освіти, науки та спорту Литви, передає Укрінформ.
«Спроби повернути російських та білоруських спортсменів на міжнародні спортивні змагання під ширмою нейтралітету легітимізують політичні рішення та широку пропаганду цих країн, в тому числі через використання спорту як відволікаючого фактора від незаконної агресії проти України. Ми високо цінуємо всі міжнародні спортивні організації та федерації, які усунули спортсменів і представників Росії та Білорусі від міжнародних змагань та їх організації, і закликаємо не змінювати своєї позиції, доки Росія та Білорусь не припинять агресію проти України», - йдеться в заяві.
Окрім того, вони зауважили, що можливий допуск росіян і білорусів до змаганб створить додатковий тиск на інших спортсменів.
«Ми повинні забезпечити справедливість, притягнувши до відповідальності осіб, які вчинили військові злочини, злочини проти людяності та геноцид. Беручи до уваги автономію спортивного руху, ми закликаємо всі міжнародні спортивні організації дотримуватися цього твердого підходу. Обставини не змінилися після рішення, прийнятого 28 лютого 2022 року Виконкомом МОК. Пам’ятаючи про автономію спортивного руху, ми, міністри спорту країн Балтії та Польщі, переконані, що дозвіл росіянам і білорусам повернутися до міжнародних змагань також може поставити спортсменів у скрутне становище та під додатковий тиск, через змагання з росіянами і білорусами або протистояння їм та їхнім уболівальникам на спортивних змаганнях», - написали у спільному зверненні.
Як повідомлялося, Міжнародний олімпійський комітет оприлюднив заяву, в якій допустив можливість участі росіян і білорусів на Олімпіаді в Парижі під нейтральним прапором. На заяву вже відреагували Президент України Володимир Зеленський, міністр молоді та спорту Вадим Гутцайт, міністр закордонних справ Дмитро Кулеба та інші посадовці. На знак протесту Україна може бойкотувати паризькі Ігри.
Як повідомляв Укрінформ, 3 лютого о 15:00 у пресцентрі Українського національного інформаційного агентства «Укрінформ» відбудеться пресконференція на тему: «Олімпіада-2024: Позиція НОК України щодо участі в міжнародних змаганнях у випадку допуску до них російських і білоруських спортсменів».
Фото: Getty Images