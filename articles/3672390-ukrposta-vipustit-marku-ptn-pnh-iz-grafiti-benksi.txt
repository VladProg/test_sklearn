АТ "Укрпошта" 24 лютого вводить в обіг поштову марку «ПТН ПНХ!», присвячену річниці повномасштабної війни росії проти України.

Як передає Укрінформ, про це повідомляє пресслужба Укрпошти.
"2022 став для нашої країни роком тривожних ночей та болісних втрат, роком запеклої боротьби та сміливості. Наперекір усьому ці 365 воєнних днів перезапустили в кожному з нас новий рівень любові та шани до Батьківщини, народу, усвідомлення своєї самоідентифікації та нескореності, люті до ворога і найголовніше – віру в Перемогу", - акцентує поштовий оператор.
На поштовому випуску представлено одне з семи графіті всесвітньо відомого вуличного художника та політичного активіста Бенксі, створених ним анонімно в Україні в 2022 році. Графіті з дзюдоїстом, відправленим в нокаут, художник намалював на стіні зруйнованого будинку у смт Бородянка Київської області.

В Укрпошті зауважили, що нова поштова марка – благодійна. Кожен, хто придбає марку «ПТН ПНХ!» стає учасником благодійного проєкту.
Тираж поштової марки – 1 500 000 примірників або 250 тисяч маркових аркушів. Номінал марки – F (відповідає тарифу на пересилання рекомендованого листа масою до 50 г у межах України). Вартість маркового аркуша – 180 грн., з яких 42 грн. – благодійний внесок. До марок також буде випущено конверт «Перший день», художній конверт, картку, а також тематичний світшот.
У відділеннях та на офіційних магазинах Укрпошти на маркетплейсах придбати поштовий випуск «ПТН ПНХ!» можна, починаючи з 24 лютого. Оформити передзамовлення можна, починаючи з 20 лютого, в офіційному онлайн-магазині Укрпошти.
На передзамовлення діють обмеження до 10 поштових марок на одне замовлення.
"Поштовий випуск «ПТН ПНХ!» після оплати гарантовано отримають власники філателістичних абонементів, яким, починаючи з сьогоднішнього дня на електронні скриньки надходитимуть посилання на оплату. Лише для власників філабонементів комплект продукції «ПТН ПНХ!» також міститиме конверт з погашенням «Перший день. Київ», який в інший спосіб можна отримати лише персонально відвідавши столицю у день введення поштової марки в обіг", - додали в Укрпошті.
Відкритий воєнний напад росії на Україну розпочався в четвер о 3:40 24 лютого 2022 року. Повномасштабна війна почалася після тривалого нарощування російських військ з листопада 2021 року вздовж кордону України з рф і білоруссю та визнання органами влади росії 21 лютого 2022 р. терористичних утворень на території України — так званих «ДНР» та «ЛНР». Близько четвертої години за київським часом 24 лютого президент рф оголосив про «спеціальну воєнну операцію» з метою нібито «демілітаризації та денацифікації України». Уже за кілька хвилин почалися ракетні удари по всій території України, у тому числі неподалік від Києва. Російські війська вдерлися до України поблизу Харкова, Херсона, Чернігова, Сум. Разом з росією війну проти України фактично веде білорусь: із прикордонних районів завдають ракетних ударів по території України, здійснюють вильоти бойової авіації для завдання ракетно-бомбових ударів по території України, відбувається передислокація війська та його забезпечення.
Завдяки спротиву української армії та сил самооборони вже в перші дні агресії російська армія зазнала значних втрат у живій силі та техніці. У своїй новітній історії, за оцінками українських та міжнародних експертів, рф в жодній війні ще не зазнавала навіть приблизно таких великих втрат за такий короткий час.
З першого дня вторгнення росія порушує правила ведення війни і масово чинить воєнні злочини. Крім того, російська влада веде активну інформаційну війну та застосовує шовіністичну пропаганду.
Фото: Укрпошта