Президент Володимир Зеленський провів зустріч з українською співачкою та авторкою пісень, переможницею конкурсу «Євробачення» 2016 року Джамалою, яка вирушає до Сполучених Штатів Америки, де візьме участь у культурних заходах і зустрінеться з американськими високопосадовцями.

Як передає Укрінформ, про це інформує пресслужба глави держави.
Зазначається, що Джамала розповіла Зеленському про заплановані заходи та висловила переконання, що культурний фронт надзвичайно важливий у нинішній боротьбі України за свою свободу й незалежність.

«Твій голос чути всюди. І це чудова нагода ще раз нагадати всім, що в Україні триває війна», – сказав глава Української держави, звертаючись до Джамали, яка є володаркою «Нагороди за визначне лідерство артиста» 2022 року від Атлантичної ради США.
Як повідомляється, Зеленський акцентував, що сьогодні найактуальнішою проблемою є російські удари по об’єктах енергетичної інфраструктури й загроза блекауту, і весь світ має знати про цю проблему, а також про те, чого потребує Україна для забезпечення нормальних умов життя для цивільного населення.
«Нам важливо пройти цю зиму. Ми спроможні перемогти й перемагаємо. США є лідером у підтримці України, і без їхньої допомоги, якої ми й надалі потребуємо, нам було б дуже складно», – сказав Зеленський під час зустрічі.
Президент також наголосив на важливості питання політичних в’язнів, серед яких чимало жителів рідного для Джамали Криму, зокрема кримських татар.
«Ми неодноразово передавали списки і Сполученим Штатам, і Туреччині тощо. Дуже важливо, коли лідери й високопосадовці таких держав передають інформацію та прискорюють цей процес. Ми займаємося обмінами, але поки, на жаль, найбільша складність із політичними в’язнями. Треба їх повертати», – сказав Зеленський.
Як повідомляється, Джамала зазначила, що в кожного артиста є своя історія, і її власна бере початок в українському Криму, у домі, який у неї відібрали.
«І саме тому, хоч би де я була, першочерговим завданням для мене є нагадати про те, що в мій дім прийшли чужинці вбивати й калічити життя, нищити й переписувати мою культуру. Так було у 1944-му, а потім у 2014-му, і от знову. Тепер усі в Україні розуміють, що це може статися з будь-ким, якщо зло не спинити й не змусити відповідати за злочини», – сказала Джамала.
Як повідомлялося, українська співачка Джамала отримала престижну нагороду від Atlantic Council.
Фото: ОП