Українських полонених росіяни вивозять з місць тримання нібито на обмін, а потім повертають у колонії і говорять, що Україна відмовляється їх міняти. В Україні це розглядають як різновид тортур.

Про це у Телеграмі поінформував уповноважений Верховної Ради з прав людини Дмитро Лубінець, передає Укрінформ.
«Українських полонених часом навмисно вивозять нібито на обмін, а потім повертають у колонію й кажуть, що Україна відмовляється їх міняти. Ми розглядаємо це як різновид тортур. Наголошуємо, що Україна не відмовилася від жодної людини, запропонованої російською стороною на обмін», – зазначив чиновник.
Окрім того, Лубінець поінформував, що Україна постійно порушує питання щодо поводження з нашими полоненими на міжнародному рівні.
«Завдяки цьому тиску умови утримання останнім часом покращилися. Про це свідчать і ті, хто повернувся з полону. Координаційний штаб працює для повернення кожного українця додому», – заявив він.
Як повідомлялося, 14 грудня Лубінець заявив, що Україна постійно пропонує обмін «усіх на всіх», але жодного разу рф не надала згоди.