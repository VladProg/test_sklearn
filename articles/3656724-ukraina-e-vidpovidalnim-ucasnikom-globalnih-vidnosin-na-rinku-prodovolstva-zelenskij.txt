Україна завжди була і буде відповідальним учасником глобальних відносин на ринку продовольства.

Про це Президент України Володимир Зеленський заявив під час свого виступу на Конференції міністрів сільського господарства в Берліні, передає кореспондент Укрінформу.


«Україна завжди була й завжди буде сумлінним і відповідальним учасником глобальних відносин на ринку продовольства. Навіть зазнавши терористичної агресії з боку росії, ми продовжуємо експортувати продовольство до країн в усьому світі. Хоч росія і заблокувала наші порти на Чорному морі, ми знайшли дипломатичний спосіб відновити експорт», - сказав він.


Президент подякував генеральному секретарю ООН Антоніу Гутеррешу і президенту Туреччини Реджепу Тайїпу Ердогану за вчасне та ефективне посередництво, результатом якого стала Чорноморська зернова ініціатива.

Відео: ОФіс Президента
За його словами, це повернуло на світовий ринок мільйони тонн української продукції.


Зеленський зауважив, що хоч росія і продовжує свідомо завдавати ракетних ударів по нашій інфраструктурі, зокрема, по портовій і транспортній, а також продовжує жорстокі бойові дії у надзвичайно важливих регіонах для аграрного виробництва, - українські фермери та агрокомпанії знаходять можливість обробляти поля.


«Це наша моральна константа: на родючих ґрунтах має бути пшениця, а не вирви від вибухів», - заявив глава української держави.


Він привітав усіх, хто як і наші співгромадяни, вважає, що у ХХІ столітті ніде на землі не має бути голоду.


«Голод має назавжди залишитися в історії, яка минула і не може повернутися. Це має бути глобальною метою. Право на їжу – так само, як право на чисту питну воду – має бути фундаментальним правом кожної людини, на всіх континентах», - вважає Президент України.


На переконання Зеленського, будь-хто, хто намагається позбавити людей їжі чи питної води, - є ворогом не лише для тих, кого він прирікає на голод чи спрагу, а і для людства. За його словами, таких ворогів ми маємо перемагати спільно.


«Долучайтеся до нашої ініціативи зі створення продовольчих хабів у країнах Африки – у регіонах, які критично залежать від імпорту продовольства. Долучайтеся до реалізації української формули миру, яка зупинить російську агресію та відновить міжнародний правопорядок у Європі. Дякую вам за увагу і запрошую вас у Київ для конкретних домовленостей», - сказав він.


Як повідомлялося, 12 січня Президент Володимир Зеленський обговорив із президентом Кенії Вільямом Руто продовольчу безпеку та українську ініціативу Grain from Ukraine.