Дослідники з Ланьчжоуського університету та Цинхайського інституту солоних озер Академії наук Китаю здійснили новий прорив у сфері люмінесцентного датування.

Як передає Укрінформ, про це повідомляє Сіньхуа.
Запропонований ними метод призначений для визначення віку складних відкладень у посушливих районах, що часто спричиняє труднощі у геологів.
Оптично стимульована люмінесценція (OСЛ) - це один із методів люмінесцентного датування для визначення того, як давно мінеральні зерна востаннє зазнавали впливу сонячного світла або нагрівалися. Метод ОСЛ знайшов широке застосування, проте він не завжди придатний для визначення віку складних відкладень.
За словами професора інституту ресурсів та довкілля Ланьчжоуського університету Лі Гоцяна, група вчених витратила сім років на розроблення інноваційного методу, і його ефективність була перевірена.
Почергово застосовуючи новий метод ОСЛ та радіовуглецевий метод датування, дослідники визначили вік пролювіальних відкладень на території археологічної пам'ятки Шалунка в повіті Хуалун провінції Цинхай.
Після порівняльного аналізу результати виявилися однаковими.
Як повідомляв Укрінформ, дослідники з Інституту метану при Міністерстві сільського господарства та сільських справ КНР виявили одноклітинні мікроорганізми, які отримують енергію за рахунок окислення воскоподібних вуглеводнів.
Фото: Xinhua