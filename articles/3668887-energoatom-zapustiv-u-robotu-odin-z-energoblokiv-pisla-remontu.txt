10 лютого 2023 року один із енергоблоків Енергоатома запущений після середнього планово-попереджувального ремонту.

Як передає кореспондент Укрінформу, про це повідомив президент ДП «НАЕК «Енергоатом» Петро Котін.
«Загалом АЕС на підконтрольній Україні території вже найближчими днями вироблятимуть близько 7700 МВт електроенергії. В умовах, коли в українських домівках відключається світло через руйнування енергетичної інфраструктури внаслідок російських обстрілів, Енергоатом і надалі робить усе, щоб перебої з електропостачанням відчули якомога менше громадян», - наголосив Котін.
За його словами, ремонтні роботи тривали 38 діб та складалися з часткового перевантаження ядерного палива, середнього ремонту реактора та турбіни, капітального ремонту генератора. Також було проведено ремонти парогенераторів, головних циркуляційних насосів та ремонт систем технічної води.
Наразі виконується підвищення потужності енергоблока з регламентною швидкістю. Тож тепер в енергосистемі України працюватимуть усі дев’ять енергоблоків атомних електростанцій, розташованих на підконтрольній державі території.
Також завершено відновлювальний із заміною ротора ремонт турбогенератора ще одного енергоблока, 11 лютого він увімкнений в енергомережу, а потужність блоку доведена до 100% номінальної. Зокрема, тепер вітчизняна енергосистема додатково отримає 1220 МВт електроенергії.
Як повідомлялося, на початку січня один з атомних енергоблоків вивели у плановий капітальний ремонт, який здійснюється раз на чотири роки; в енергосистемі працювали вісім блоків.
Усі шість енергоблоків тимчасово окупованої Запорізької АЕС зупинені, їхнє включення блокується загарбниками. Наразі ЗАЕС продовжує постійно споживати електроенергію на власні потреби від енергосистеми України.