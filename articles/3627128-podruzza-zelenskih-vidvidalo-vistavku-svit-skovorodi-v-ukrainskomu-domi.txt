Президент України Володимир Зеленський і перша леді Олена Зеленська відвідали виставку «Світ Сковороди» в Національному центрі «Український дім» в Києві до 300-річчя з дня народження видатного українського мислителя й письменника.

Як передає Укрінформ, про це інформує пресслужба глави держави.
«Дуже важливо, що навіть під час повномасштабної війни організовуються такі виставки. «Світ Сковороди» – це про ідею свободи в різних її вимірах. А сьогодні ми якраз і боремося за нашу свободу», – сказав Зеленський.
Зазначається, що виставка покликана переосмислити образ Григорія Сковороди, представити нові грані його життєвого й творчого шляху та розкрити ідею персональної свободи, яка вже протягом 300 років перемагає темряву.
Експозиція дає змогу мандрувати стежками світу філософа та пізнавати його ідеї, а заразом – Україну та світ XVIII століття. Сковорода жив і творив у часи, коли великі імперії намагалися знищити українську націю та культуру, закріпачити українців, тож ідеї персональної свободи, які сповідував філософ, стали світлом надії для багатьох українців і після його смерті.






Президент і перша леді України відвідали виставку «Світ Сковороди» в Українському домі / Фото: Офіс Президента






















Повідомляється, що в межах проєкту «Світ Сковороди» можна здійснити 3D-тур селом Сковородинівка, що на Харківщині, де розташований Національний літературно-меморіальний музей Г. Сковороди. Так, на виставці представлена вціліла статуя мислителя зі зруйнованого російськими обстрілами музею, що стала легендарною.
Також можна побачити портрети Сковороди – від єдиного прижиттєвого до сучасних експериментальних, – спеціально створені для експозиції комікси від українських художників, послухати барокову музику й зіграти в інтерактивну гру-тест на планшетах.

Як інформує пресслужба, Володимир та Олена Зеленські подякували організаторам за реалізацію цього проєкту та придбали повний корпус творів мислителя «Григорій Сковорода. Повна академічна збірка творів», підготовлений колективом харківських науковців під керівництвом Леоніда Ушкалова.
Як повідомлялося, попри повномасштабну російську агресію, яка триває з 24 лютого, цими днями Україна відзначає 300-річний ювілей від дня народження великого Українця, видатного філософа Григорія Сковороди.