Законопроєкт, який передбачає реформування Служби безпеки України, готовий до розгляду Верховною Радою у другому читанні фактично на 95%.

Про це член Комітету ВР з питань національної безпеки, оборони та розвідки, представник Президента України у ВР Федір Веніславський заявив у коментарі Укрінформу.
Він зазначив, що реформа передбачає перетворення Служби безпеки України на спеціалізований контррозвідувальний орган, без наявності зайвих функцій. На його переконання, СБУ не має займатися розслідуванням корупційних злочинів, боротьбою з організованою злочинністю – за винятком випадків, які становлять загрозу національній безпеці України. Член оборонного парламентського комітету переконаний, що головними завданнями спецструктури мають бути пошук ворогів, знищення їх, недопущення до центрів ухвалення рішень, військових формувань.
"Нову редакцію закону про Службу безпеки України вже ухвалено в першому читанні. До другого читання надійшло дуже багато пропозицій і поправок. Вони опрацьовані. Законопроєкт готовий до другого читання фактично на 95%", – сказав народний депутат.
Водночас Веніславський зазначив, що над деякими положеннями нової редакції закону про СБУ тривають дискусії. Зокрема, щодо механізму проведення контррозвідувальних заходів, щоб це не порушувало права людини, а також демілітаризація. За його словами, до початку повномасштабної війни розглядався варіант, що Служба безпеки України має бути майже повністю демілітаризована, щоб у структурі залишилася дуже обмежена кількість військовослужбовців. Однак Веніславський підкреслив, що наразі це складно запровадити, адже соціальний захист військовослужбовців і соціальний захист державних службовців дещо відрізняється – необхідно зробити так, щоб люди не втратили мотивацію служити в цьому органі.
"Реформа вже на фініші. Закон про СБУ в новій редакції точно буде ухвалений, зокрема, тому, що це одна з вимог Європейського Союзу на шляху до євроінтеграції, тому в цьому напрямі ми працюємо дуже інтенсивно. Єдине, що, напевно, ми все-таки спочатку виграємо війну, а потім уже будемо займатися остаточною реорганізацією Служби безпеки України", — підсумував Веніславський.
Як повідомляв Укрінформ, Верховна Рада 28 січня 2021 року ухвалила у першому читанні проєкт закону №3196-д "Про внесення змін до Закону України "Про Службу безпеки України" щодо удосконалення організаційно-правових засад діяльності Служби безпеки України".