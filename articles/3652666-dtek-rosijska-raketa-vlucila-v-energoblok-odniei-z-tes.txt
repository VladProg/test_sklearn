Під час масованого обстрілу України 14 січня російські загарбники влучили у турбінне відділення енергоблоку однієї з ТЕС.

Як передає Укрінформ, про це Група ДТЕК повідомляє у Телеграмі.
"Наслідки сьогоднішньої атаки на одну з ТЕС ДТЕК. Загарбники влучили у турбінне відділення енергоблоку станції. Зруйновано один з енергоблоків. Також пошкоджені інші енергоблоки", - ідеться у повідомленні.
Триває ліквідація наслідків ракетного удару.
"Руйнування масштабні. Ситуація складна", - наголосили в ДТЕК.
Як повідомлялось, під час масованого обстрілу 14 січня російські загарбники атакували дві теплоелектростанції ДТЕК Енерго, які вже неодноразово зазнавали ударів.
Фото: ДТЕК