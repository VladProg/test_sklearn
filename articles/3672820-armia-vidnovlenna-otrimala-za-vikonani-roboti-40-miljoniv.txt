Працівники «Армії відновлення» отримали від держави 40 млн грн за виконані суспільно корисні роботи.

Про це повідомила пресслужба Мінекономіки, передає Укрінформ.
«З початку цього року до «Армії відновлення» було залучено майже 3 тисячі безробітних, які виконують суспільно корисні роботи. Нещодавно такі роботи було розпочато в Миколаївській області, яка стала одинадцятим регіоном, що долучився до проєкту. Загалом з початку його старту восени 2022 року майже 6,5 тисяч безробітних отримали від держави оплату за виконання робіт з відновлення на загальну суму 40 млн грн», – зазначила заступниця міністра економіки Тетяна Бережна.
За роботу громадяни отримують оплату в розмірі щонайменше 6700 грн. Це більше, ніж середній розмір допомоги з безробіття для тих, хто перебуває на обліку в центрі зайнятості.
Найактивніше до «Армії відновлення» долучаються жителі Полтавської (2018 осіб), Київської (1099 осіб), Сумської (1064 особи) та Донецької (938 осіб) областей.
Види суспільно корисних робіт, які виконуються, залежать від потреб регіону. Найчастіше це розбір завалів і відбудова житлових будинків, пошкоджених унаслідок бойових дій, облаштування підвальних приміщень під укриття, фасування гуманітарної допомоги, приготування їжі військовим, плетіння маскувальних сіток та надання соціальних послуг у Пунктах незламності.
Як повідомлялося, проєкт «Армія відновлення» був запроваджений урядом восени 2022 року з метою залучення людей, які тимчасово втратили роботу, до відбудови країни через виконання суспільно корисних робіт.