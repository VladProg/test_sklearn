Створена за підтримки Держкіно стрічка «Королі репу» Мирослава Латика здобула перемогу на міжнародному кінофестивалі Vvfilmf в Італії.

Як передає Укрінформ, про це повідомляє пресслужба Держкіно.
"Картина отримала приз у номінації Monte Visentin, в якій були представлені повнометражні картини для молодіжної глядацької аудиторії", - йдеться у повідомленні.
Стрічка розповідає про сімнадцятирічного випускника сільської школи – хлопця на прізвисько Казан, який понад усе мріє стати відомим репером та підкорити серце своєї дівчини Свєти. Заради своїх мрій він готовий ризикнути, але обставини спрямовують його життя в іншому напрямку.

Проєкт компанії Kristi Films, ініційований продюсером Юрієм Мінзяновим, став одним з переможців 11-го пітчингу Держкіно у 2019 році й отримав 21 млн грн державного фінансування.
Як повідомлялося, драма «Щедрик» української режисерки Олесі Моргунець-Ісаєнко вийде в прокат з 5 січня.