Японська компанія Mazda Motor Corp. планує спрямувати 10,6 мільярда доларів на електрифікацію своїх автомобілів.

Про це повідомляє Reuters, передає Укрінформ.
Компанія заявила, що також розглядає можливість інвестування у виробництво акумуляторів.
Крім того, Мazda підвищила цільовий показник продажів електромобілів з 25% до 40% від загального обсягу продажів до 2030 року, у той час як автовиробники в усьому світі витрачають мільярди доларів на збільшення виробництва акумуляторів і електромобілів в умовах суворіших екологічних норм.
Старший виконавчий директор Акіра Кога заявив журналістам, що інвестиції в розмірі 1,5 трильйона ієн (10,6 мільярда доларів) будуть зроблені разом з партнерами та використані для досліджень і розробок.
Автовиробник домовився про співпрацю з сімома компаніями, включаючи виробника електричних компонентів Rohm Co для спільної розробки та виробництва електричних приводів.
Як повідомляв Укрінформ, каліфорнійська компанія Drako Motors презентувала електричний позашляховик Dragon потужністю 2000 кінських сил.