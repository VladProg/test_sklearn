Президент Володимир Зеленський не дивився сьогоднішнє звернення президента держави-терориста володимира путіна до федеральних зборів рф, адже в цей час росіяни вбивали українців на Херсонщині.

Про це він заявив під час спільної з прем`єр-міністром Італії Джорджою Мелоні пресконференції у Києві, повідомляє кореспондент Укрінформу.
"Сьогодні виступав чи звертався президент путін. Що можна сказати? Я не дивився його звернення через те, що саме в цей час, ви знаєте, що відбувались удари по Херсонщині, постраждала 21 людина, 6 загинули, на жаль. Прийміть, будь ласка, мої співчуття, всі близькі й рідні", - зазначив Зеленський.
У цьому контексті глава держави підкреслив, що для захисту українських міст потрібно захистити небо.
"По-іншому поки що захиститись від держави-терориста неможливо, але все попереду, і ми до цього готуємося", - сказав Президент.
Як повідомлялося, у вівторок з першим візитом в Україні перебуває прем`єр-міністр Італії Джорджа Мелоні.
Пообіді 21 лютого російські війська завдали масованого удару з «Градів» по середмістю Херсона. За уточненими даними, п'ятеро загиблих.