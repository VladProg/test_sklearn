росія сама зачинила вікно переговорів, наразі немає можливості сідати за стіл і про щось домовлятися.

Про це заявив голова Верховної Ради України Руслан Стефанчук на брифінгу для журналістів на полях Мюнхенської безпекової конференції, повідомляє кореспондент Укрінформу.
Україна, зазначив він, сприймає рф як країну-агресора, це стосується як політичного і військового керівництва, так і народу. Допоки рф не зупинить війну, не капітулює, вести будь-які розмови немає сенсу.
Україна буде проводити перемовини лише після Перемоги. Предметом їх буде компенсація всіх збитків, які рф завдала Україні, додав політик.
Стефанчук не відповів прямо на запитання, чи наполягає Київ на тому, що не буде вести жодні переговори саме з путіним, зазначивши лише, що треба дивитися, як розвиватиметься ситуація.
Голова ВР наголосив, що Україна виклала своє бачення у Формулі миру, яку запропонував Президент України. У ній визначено 10 чітких складових.
«Ця формула проста та справедлива. Вона включає всі аспекти, пов‘язані з досягненням миру», - сказав Стефанчук.
Він додав, що Україна звертається до багатьох держав, щоби вони підтримали цю формулу, деякі це вже зробили. Також Київ закликає окремі країни взяти патронат над складовими Формули відповідно до того, хто має більше досвіду в окремих питаннях.
«Формула відкрита… Важливо разом вибудовувати логіку її проходження», підкреслив Стефанчук та наголосив: «Ця формула - не теорема, це - аксіома».
Як повідомлялося, спікер ВР бере участь у Мюнхенській конференції, яка проходить 17-19 лютого.
Фото: ФБ