Україна наполягатиме на чистій процедурі спеціального трибуналу для рф, який повинен мати наднаціональну юрисдикцію і можливість зняття функціональних імунітетів з російських високопосадовців.

Про це в ефірі телемарафону сказав радник керівника Офісу Президента Михайло Подоляк, передає кореспондент Укрінформу.


«Ми будемо, безумовно, наполягати на чистій процедурі спеціального трибуналу, і, підкреслюю, створеного окремо, який повинен мати юрисдикцію не національну, а наднаціональну. А також у рамках договору між країнами-засновниками цього трибуналу - функцію зняття функціональних імунітетів з очільників рф», - розповів Подоляк.
За його словами, Україні потрібен трибунал, який чітко фіксуватиме історичну подію - осуд призвідників війни. «Це має бути масштабний юридичний процес. У міру того, як ми фіналізуватимемо війну, абсолютна більшість країн будуть схильні створити цей спецтрибунал», - переконаний представник ОП.


Відповідаючи на запитання, чи суто теоретично можуть паралельно існувати гібридний трибунал і спецтрибунал, він наголосив на важливості не допустити розпорошення уваги до покарання винуватців. Світ має бачити, що ті, хто розвʼязав війну - президент росії володимир путін, секретар радбезу рф микола патрушев, заступник глави адміністрації президента рф сергій кирієнко тощо - сидять на лаві підсудних.
«І це має бути для всіх одне місце, де це відбувається. Тобто ми не маємо розпорошувати увагу світової спільноти. І більше того, це буде нівелювати вагу спецтрибуналу: якщо буде один трибунал, другий, вони будуть між собою сперечатися, про щось говорити. А нам треба зафіксувати в одному місці конкретну групу людей, і щоб вони були вже історично на пожиттєвому», - пояснив Подоляк.


Як повідомлялося, Володимир Зеленський створив робочу групу, яка займатиметься опрацюванням питання створення спеціального міжнародного трибуналу для притягнення до відповідальності винних в агресії проти України.


Створення трибуналу підтримали ПАРЄ, Європарламент, парламентські асамблеї НАТО й ОБСЄ.


Київ опрацьовує кілька варіантів створення спецтрибуналу. Один з них – на основі угоди між Україною та ООН, яка може ухвалити відповідну резолюцію.


2 грудня генпрокурор Андрій Костін заявив, що гібридний трибунал не здатен забезпечити притягнення до відповідальності представників вищого керівництва росії через наявність у них особистого імунітету перед усіма судами, крім міжнародних.