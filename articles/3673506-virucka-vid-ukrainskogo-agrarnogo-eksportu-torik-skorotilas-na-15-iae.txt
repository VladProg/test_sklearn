Україна у 2022 році експортувала агропродовольства на суму 23,6 млрд дол. США, що на 15% менше, ніж у 2021 році.

Про це розповів заступник директора Національного наукового центру «Інститут аграрної економіки» академік НААН Микола Пугачов, передає Укрінформ з посиланням на пресслужбу інституту.
Він зазначив, що попри скорочення виручки минулорічний показник вартості експорту став другим за часів незалежності України.
Пугачов зазначив, що зниження обороту на суму в понад 6 млрд дол. США відносно 2021 року, коли було експортовано на рекордні 27,9 млрд дол. США, в результаті скорочення як експорту, так і імпорту стало характерною рисою минулого року для вітчизняного аграрного сектору економіки.
За оцінками науковців інституту аграрної економіки, вирішальним чинником збереження обсягів зарубіжних поставок агропродукції в умовах повномасштабного вторгнення рф на територію України стало збільшення обсягів поставок до Європейського Союзу, яке торік досягло свого найбільшого значення за період незалежності нашої держави. Водночас вартість поставок до трьох інших регіонів – Азії, Африки та СНД – синхронно знизилась.
Відтак у 2022 році обсяги поставок аграрної продукції українського виробництва до країн – членів ЄС збільшилися проти показника 2021 року (7,9 млрд дол. США) на 66% і склали торік 13,1 млрд дол. США. При цьому частка ЄС у вітчизняному експорті сільгосппродукції вперше перевищила половину від усього українського агроекспорту і становила 55,5%.
За словами Пугачова, торік Азія вперше за понад 10 років втратила позицію основного імпортера української агропродукції та з часткою у 30,9% перемістилася на друге місце. Вартісні обсяги аграрного експорту з України до країн цього регіону становили торік 7,3 млрд дол. США.
Обсяги поставок до країн Африки 2022 року також зменшилися: з 3,7 млрд дол. США у 2021 році до 1,6 млрд дол. США (-57 %). Це забезпечило регіону частку у 6,8 % від українського експорту сільгосппродукції.
Поставки вітчизняного агропродовольства до країн СНД зменшилися порівняно з 2021 роком на 43% – до 0,8 млрд дол. США, забезпечивши регіону частку 3,4% в українському експорті агропродовольства.
Пугачов зауважив, що в цілому ці чотири регіони закуповують майже 97% аграрної продукції українського виробництва.
Ключовими продуктами вітчизняного аграрного експорту традиційно стали зернові та олійні культури, різні олії, залишки харчової та переробної промисловості, а також м’ясо і субпродукти, на які припадає 88% його вартісних обсягів.
Як повідомляв Укрінформ, у 2022 році частка продукції агропромислового комплексу в загальній структурі експорту товарів з України становила близько 53%, тоді як у 2021 року - 41%.