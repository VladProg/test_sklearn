В Українському домі в Києві відбулася презентація книги "Над прірвою. 200 днів російської війни" голови Наглядової ради Українського інституту безпекових досліджень Володимира Горбуліна та директора Центру досліджень армії, конверсії та роззброєння Валентина Бадрака.

Про це повідомляє кореспондент Укрінформу.


Ця книга присвячена першим 200 дням повномасштабної війни росії проти України, в ній автори описують хроніку подій, аналізують успіхи та невдачі української сторони, розмірковують над тим, що ми можемо зробити, та що маємо зробити для перемоги у цій війні і не тільки.


Як зазначив на презентації один з авторів книги академік, перший віце-президент НАНУ, голова Наглядової ради Українського інституту безпекових досліджень Володимир Горбулін, після того, як українська армія захистила Київ, а ЄС та НАТО залишилися монолітними у своїй підтримці України, постало питання, що Україні потрібно і надалі готуватися попри всю велику підтримку, яку вона отримує.


“Стало зрозуміло, що треба виносити у суспільство думки і в першу чергу ті, що стосуються нашої оборонної промисловості, те, що стосується організаційних питань. Ми (з співавтором книги Валентином Бадраком — ред.) намітили якусь доріжку, яку важливо відслідковувати тільки з однієї причини: треба щось залишати своїм нащадкам, щоб вони могли спиратися на той досвід, якого ні кого ще не було, і треба вчитися на своїх помилках. І той, хто може витися на своїх помилках, завжди буває переможцем”, - сказав Горбулін.


У книзі "Над прірвою. 200 днів російської війни" автори аналізують ключові епізоди перших двохсот днів українського спротиву та намагаються знайти відповіді на питання, як стала можливою така масштабна війна з безпрецедентними для сучасного світу масштабами руйнувань, воєнних злочинів російських військових проти цивільних. Також у книзі автори намагаються дати відповідь на питання, чому Україна не впала за три дні, як це планував російський диктатор і як цього очікував світ. Чому російська армія, яку у світі заведено вважати однією з найпотужніших армій світу, була змушена тікати з Київщини, Чернігівщини, Сумщини, Харківщини та з інших ділянок фронту й за 200 днів війни так і не досягла своїх цілей попри всі зусилля.

Також, як зазначив на презентації співавтор Валентин Бадрак, у книзі наскрізною думкою проходять роздуми про обороноздатність України.


“Це те, з чим ми зіткнемося після завершення гарячої фази війни. Бо завершення гарячої фази війни буде не кінцем війни, а насправді початком іншого етапу. Тому ця книжка в принципі не є хронологією, чи якимось підсумком 200 діб, чи аналізом, що власне за 200 днів відбулося. Ми намагалися вкласти в неї такі ідеї: чому ця війна почалася, чи могла вона не відбутися, чому ми дійшли до неї неготовим, чому світ виявися до неї не готовим? Головне, ми підійшли до перших висновків, як нам діяти далі після завершення гарячої фази війни”, - сказав Бадрак.

Книга є у вільному продажу.

Як повідомляв Укрінформ, Український інститут книги провів опитування про роботу видавців в умовах повномасштабної війни.