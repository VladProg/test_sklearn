Працівники Державного бюро розслідувань викрили та затримали злочинну групу, яка привласнювала кошти, виділені на харчування військовослужбовців Збройних Сил України.

Про це, як передає Укрінформ, повідомляє пресслужба бюро.

Як зазначається, одним з епізодів розслідування відомства щодо належного забезпечення військових усім необхідним, є діяльність фірм, які серед іншого постачали яйця за завищеними цінами для потреб Міністерства оборони.
У ході слідства ДБР затримало чергову злочинну групу, до складу якої входили представники підприємств-постачальників та військові, які відповідають за забезпечення однієї з військових частин ЗСУ. Також затримано військовослужбовця, який вів «чорну бухгалтерію» махінаторів.

Сума збитків, встановлених державі від діяльності цієї групи, на цей час сягає понад 4,6 млн грн. «Зекономлені» кошти, які перераховувало Міністерство оборони на рахунки суб’єкта господарювання, вони ділили порівну між собою, зазначається в повідомленні.
У ході проведених обшуків у учасників злочину вилучено чорнову бухгалтерію, записи, незаконну зброю, боєприпаси, вибухові пристрої, понад 1 млн грн готівкою.

На цей час затриманим особам готуються повідомлення про підозру та клопотання про обрання запобіжних заходів у вигляді тримання під вартою.

Попередня кваліфікація кримінального правопорушення – ч. 5 ст. 191 КК України (Привласнення чи розтрата чужого майна, яке було ввірене особі чи перебувало в її віданні, вчинені в особливо великих розмірах). Санкція статті передбачає покарання у вигляді позбавлення волі до дванадцяти років.

У ДБР нагадали, що 1 лютого працівники відомства повідомили про підозру нещодавно звільненому заступнику міністра оборони, який відповідав за тилове забезпечення ЗСУ.

Він лобіював укладення договорів про постачання продуктів для військових за завищеними цінами, а також закупівель бронежилетів, касок, одягу та інших речей для потреб Збройних Сил України низької якості на загальну суму понад 1 млрд грн. Всі договори укладалися за повною передплатою.
Посадовець не тільки знав про факти постачання неякісної продукції, а й здійснював тиск на підлеглих для прийняття неякісної продукції на військові склади та організацію повторних проведень лабораторних випробувань бронепластин, які не витримали первинних випробувань, зазначили у ДБР.