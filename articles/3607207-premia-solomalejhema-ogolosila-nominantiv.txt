Державне агентство з питань мистецтв та мистецької освіти назвало імена претендентів на здобуття премію імені Шолом-Алейхема у 2023 році.

Про це йдеться у дописі на сторінці відомства у Фейсбуці, передає Укрінформ.
Зазначається, що шанс стати лауреатом премії отримали 15 письменників.
Серед претендентів - Софія Андрухович (роман "Амадока"), Леонід Лейдерман (повість "Ерванд. Ліна. Створення світу"), Сергiй Мартинюк ("Того, хто йде, важко спинити"), Сергій Стельмах ("Котики в Сибірській Народній Республіці" із збірки "Світ снів — дім для художника"), Андрій Павлишин ( "Шульцівський словник"), Максим Іванов (оповідання "Бунтар із Вавилону"), Людмила Таран (роман "Айвенко, або Чоловіки — це..."), Анна Шауська (роман "Відповідай на дзвінок").
На здобуття премії претендуватиме й колектив авторів книги для дітей "Іграшкова скриня", серед яких Наталія Волотовська, Олена Скуловатова, Оксана Курійокі та інші.
Претендентами також є поети Олександр Авербух (збірка "Жидівський король"), Тетяна Грицан-Чонка (збірка "Золоте яблуко").
На здобуття премії також висунуто Миколу Гоманюка (п'єса "Шпацер по Центральній"). Юлію Журавкову (лібрето першого українського камерного мюзиклу "Соломон та Суламіф. Пісня пісень"), Гліба Вишеславського ("Свідок Голокосту: Художник Зіновій Толкачов").
Премія імені Шолом-Алейхема присуджується щорічно у березні на конкурсних засадах письменникам, перекладачам, сценаристам, драматургам, які є громадянами України, за кращі літературно-мистецькі твори, які популяризують духовно-культурні надбання українського та єврейського народів та сприяють поширенню позитивного іміджу України в світі.
Грошова винагорода до премії становить 20 тис. грн.