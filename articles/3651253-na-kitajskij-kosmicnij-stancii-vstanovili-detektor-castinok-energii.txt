Детектор частинок енергії за допомогою роботизованої руки був успішно доставлений з модуля "Веньтянь" тайконавтами і встановлений на борту китайської космічної станції.

Як передає Укрінформ, про це повідомляє Сіньхуа.
У Державному центрі космічних наук при Академії наук Китаю заявили, що пристрій, розробником якого є вищевказаний центр, призначений для відстеження енергії і потоків високоенергетичних частинок, які знаходяться на орбіті станції, зокрема протонів, електронів, важких іонів і нейтронів.
Він здатний надати ключові параметри для гарантування безпеки космічної станції, виходу космонавтів у відкритий космос, дослідження космічного матеріалознавства і проведення біологічних експериментів, які мають велику науково-дослідну і прикладну цінність.
У центрі також додали, що при розробленні детектора вперше у світі було використано матеріал під назвою CLYC, який дозволить високоефективно виміряти параметри нейтронів.
Зазначається, що "Веньтянь", перший лабораторний модуль китайської космічної станції, було запущено 24 липня 2022 року.
Як повідомляв Укрінформ, Китай у понеділок, 9 січня, запустив ракету-носій "Гушеньсін-1 Y5" ("Церера-1 Y5" або "CERES-1 Y5") з космодрому Цзюцюань, доставивши за її допомогою на орбіту п'ять супутників.