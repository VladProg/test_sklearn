Президент Володимир Зеленський подякував Президентові США Джо Байдену та американському народу за пакет оборонної допомоги у розмірі $2 млрд і фінансової у $9,9 млрд.

Про це він написав у Твіттері, передає Укрінформ.
"Дякую Президенту США Джо Байдену та американському народу за пакет оборонної допомоги у $2 млрд і фінансової у $9,9 млрд. Високо цінуємо безпрецедентну підтримку", - наголосив Зеленський.
Він додав, що у річницю повномасштабного вторгнення рф це потужний сигнал агресору, що США стоїть поруч із українцями.
"За підтримки американського народу йдемо до Перемоги!" - наголосив Президент.
Як повідомлялося, уряд Сполучених Штатів оголосив 24 лютого новий пакет допомоги Україні на суму 2 млрд доларів із фонду Ініціативи сприяння безпеці України (USAI), яку приурочено до першої річниці повномасштабного вторгнення.
Крім того, уряд США планує передати Україні 9,9 мільярда доларів бюджетної підтримки протягом найближчих місяців. Раніше цю допомогу затвердив Конгрес.