Президент Ізраїлю Іцхак Герцоґ та Генеральний секретар НАТО Єнс Столтенберг висловили намір надалі зміцнювати співробітництво між Альянсом та Ізраїлем, та висловили підтримку Україні у її боротьбі проти російської агресії.

Про це Столтенберг та Герцоґ заявили сьогодні у штаб-квартирі НАТО під час заяви для преси з нагоди першої в історії зустрічі президента Ізраїлю з членами Північноатлантичної Ради, повідомляє кореспондент Укрінформу.
«Це справді історичний візит… Протягом майже 30 років НАТО та Ізраїль тісно співпрацювали у багатьох сферах, включаючи науку, технології, боротьбу з тероризмом, захист цивільних, боротьбу зі зброєю масового знищення та у багатьох інших. Сьогодні ми обговоримо шляхи подальшого зміцнення нашого співробітництва, включаючи такі напрямки як кліматичні зміни, інновації та нові технологій. Ми також обговоримо нашу підтримку для України», - сказав Генеральний секретар НАТО.

Він наголосив, що союзники по НАТО та його партнери допомагають Україні у дотриманні її права на самооборону, що закріплено в Хартії ООН, щоб забезпечити перемогу України як суверенної та незалежної європейської держави.
«Іран доставляє допомогу для росії, включаючи дрони, які використовуються для атак на цивільну інфраструктуру, на житлові будинки та на лікарні в Україні. В обмін росія нарощує свою підтримку для Ірану. А таакож збільшує свою співпрацю з іншими авторитарними державами, такими як Китай та Північна Корея. Ми бачимо, як зростає співробітництво між цими тоталітарними державами. Тому зараз, які ніколи раніше важливо стояти разом за свободу й демократію», - наголосив Столтенберг.
Він зауважив, що завтра в штаб-квартирі НАТО відбудеться церемонія вшанування мільйонів жертв Голокосту, які жорстоко страждали та загинули під час Другої Світової війни.
В свою чергу, Президент Ізраїлю зауважив, що багатостороннє співробітництво між НАТО і Ізраїлем зміцнює безпеку громадян країн-союзниць та держави Ізраїль, як і інших держав, що цінують мир.
«В Україні триває жахлива війна, яка спричиняє нікому не потрібні людські страждання та вражає добробут мільйонів людей. Ізраїль є партнером у зусиллях з допомоги, і наші серця продовжують залишатися з народом України, оскільки вони захищають свої домівки та свою країну. Але криза, що відбувається там, виходить за кордони України. Іранська загроза наразі з’явилася на порозі Європи, перед викликом постав міжнародний порядок», - наголосив Герцоґ.
Він нагадав, що радикальний режим Ірану страчує власних безневинних громадян, підриває стабільність усього регіону Близького Сходу, надсилає зброю та сіє смерть та терор в Європі, особливо в Україні, та по усьому світу, продовжує спроби отримати ядерну зброю, щоб досягнути регіонального та світового домінування. Для Ізраїлю, за словами президента країни, ця загроза є реальною, і він попереджав світ про неї протягом кількох десятиліть.
«Мірою того, як Іран вступив на землю Європи, ілюзія щодо існування дистанції з ним вже не спрацьовує. НАТО має зайняти якомога більш сильну позицію проти іранського режиму, включаючи застосування економічних, правових та політичних санкцій, а також надійного військового стримування. Це є критично важливим для стабільності Близького Сходу, для Європи та для усього світу. Це також є важливим для майбутнього іранського народу, який заслуговує на громадянські права, права людини та на майбутнє для власних дітей», - наголосив Герцоґ.
Він висловився за розвиток стратегічного партнерства між Ізраїлем та НАТО.
Як повідомляв Укрінформ, Іран, в порушення рішень ООН, поставив кремлівському режиму дрони-камікадзе, які російські загарбники використовують для невибіркових атак по мирному населенню та по об’єктам критичної інфраструктури в Україні.
Європейський Союз вже застосував дві хвилі санкцій проти фізичних осіб та підприємств Ірану, що є причетними до постачання зброї для російського агресора.