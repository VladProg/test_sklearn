Френк Уайлд – берлінський стиліст, який щодня з 24 лютого у своєму Instagram демонструє образи у синьо-жовтих кольорах - підтримав Маріуполь.

Про це в Телеграмі повідомила Маріупольська міська рада, передає Укрінформ.
«Маріуполь – це Україна»: німецький стиліст і художник із костюмів підтримує наше місто», - йдеться у повідомленні.
Френк Уайлд активно підтримує Україну з першого дня повномасштабного вторгнення. Він постійно публікує в Інстаграм фото образів у синьо-жовтих кольорах.
На одному з останніх фото він був у футболці із написом "Маріуполь – це Україна". Таким чином, митець привертає увагу світової спільноти до трагедії українського міста.
"Я відчуваю, що жодне (українське) місто не має бути забутим. Я використовую свої фотографії, щоб інформувати світ про те, що я вважаю важливим", – сказав художник.
Як повідомляв Укрінформ, у Варшаві презентували проєкт відродження Маріуполя після деокупації Mariupol Reborn. російське вторгнення завдало Маріуполю, за попередньою оцінкою, пошкоджень та руйнувань на 14 млрд доларів. Зазнали пошкоджень 90% будівель та інфраструктури міста.
Агресія росії спричинила у Маріуполі одну з найбільших гуманітарних катастроф. Місто майже на 90% зруйноване внаслідок ворожих обстрілів.
Наразі у заблокованому місті залишаються понад 100 тис. жителів. Загарбники зносять пошкоджені будинки у місті, щоб приховати сліди своїх злочинів.
Маріуполь та навколишні селища загарбники перетворили на військово-логістичний хаб російської армії.
Фото: frank wilde, Instagram