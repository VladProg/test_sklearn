Італійські археологи під час розкопок старовинного тосканського термального курорту знайшли близько 20 бронзових статуй, яким понад дві тисячі років.

Як передає Укрінформ, про це повідомляє AP.
За даними італійського Міністерства культури, завдяки багнюці, яка їх захищала, фігурки були знайдені в ідеальному стані.
У відомстві додали, що відкриття під час археологічних розкопок у Сан-Кашано-деї-Баньї поблизу Сієни є “одним із найзначніших у Середземномор’ї та, безсумнівно, найважливішим після підводного відкриття у 1972 році знаменитих бронзових воїнів Ріаче”.

Деякі з двох десятків бронзових виробів є цілими фігурами людей або богів, тоді як інші являють собою окремі частини тіла та органи, які були запропоновані богам для втручання при лікуванні за допомогою термальних вод.
Зазначається, що археологи під час розкопок також знайшли 5 000 монет із золота, срібла та бронзи.

За словами Якопо Таболлі, який координував розкопки для Сієнського університету для іноземців, відкриття є значущим, оскільки проливає нове світло на кінець етруської цивілізації та розширення Римської імперії між другим і першим століттями до нашої ери.
Як повідомляв Укрінформ, на сході Туреччини в районі стародавнього поселення Гьобеклітепе, виявлення якого «продовжило» існування сучасної цивілізації на кілька тисячоліть, досліджують інше поселення - Карахантепе.

Фото: Italian Culture Ministry via AP