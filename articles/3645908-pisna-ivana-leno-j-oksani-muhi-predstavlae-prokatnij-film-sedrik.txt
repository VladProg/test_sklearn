Вийшов кліп на саундтрек «Я відчуваю тебе» до українсько-польського фільму «Щедрик». OST виконали Оксана Муха та Іван Леньо з рок-гурту «Kozak System».

Про це йдеться у релізі, який є в розпорядженні Укрінформу.
«Пісня «Я відчуваю тебе» у виконанні Івана Леньо та Оксани Мухи стала однією з головних музичних тем стрічки. Вона розповідає про кохання головних героїв, яке переживає всі перешкоди, триває понад усе. У кліпі використані кадри з фільму, а також спеціально відзняті сцени з Іваном та Оксаною у реальних декораціях стрічки», - йдеться в релізі.
Зазначається, що кліп став неофіційним тизером стрічки. Пісню «Я відчуваю тебе» написав трубач Kozak System Сергій Соловей, а вперше її виконали у 2019 році в дуеті з Мухою.

У релізі зауважується, що музична композиція стала OSTом до «Щедрик» за пропозицією режисерки стрічки Олесі Моргунець-Ісаєнко: «дует Мухи та іншого учасника Kozak System Леньо несподівано висловив почуття головних героїв фільму».
Згідно з повідомленням, для Мухи драма «Щедрик» також стала акторським дебютом - виконавиця за запрошенням Моргунець-Ісаєнко зіграла епізодичну роль.
"Картина розповідає правдиву історію українців і розкриває справжнє обличчя росіян. Усе, що колись уже проходили наші предки, ми зараз знову переживаємо із нашими дітьми…Картину створено з великою любов‘ю", - підкреслила Муха.
Повідомлялося, що українсько-польська історична драма «Щедрик» виходить у широкий національний прокат з 5 січня 2023 року. Історія відбувається у часи Другої світової війни в Івано-Франківську. Три родини – українці, поляки та євреї об’єдналися перед обличчям двох тоталітарних систем: СРСР та нацистського режиму Третього рейху, щоб вижити у вирі терору, допомагаючи один одному.