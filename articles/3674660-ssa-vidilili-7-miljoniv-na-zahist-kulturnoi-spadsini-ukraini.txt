Державний департамент Сполучених Штатів оголосив про виділення 7 мільйонів доларів на захист культурної спадщини в Україні.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
"Кошти будуть направлені на декілька напрямків. Перш за все це фіксація руйнувань культурної спадщини та створення цифрової мапи. Друге – допомога у консервації та частковій реставрації будівель, які постраждали після війни. Третє – розбудова національної системи захисту культурної спадщини. Це стосується як розробки нормативних документів та створення цифрових реєстрів, так і забезпечення наших закладів необхідним обладнанням", - написав міністр.
Він подякував заступниці державного секретаря з питань освіти та культури США Лі Саттерфілд за цю ініціативу та тісну співпрацю.
Як повідомлялося, уряд Сполучених Штатів оголосив у п'ятницю, 24 лютого, новий пакет допомоги Україні на суму $2 мільярди з фонду Ініціативи сприяння безпеці України (USAI), що буде приурочено до перших роковин від масштабного вторгнення.
Фото: МКІП