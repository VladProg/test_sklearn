Національна комісія, що здійснює державне регулювання у сферах енергетики та комунальних послуг (НКРЕКП), ухвалила постанову, що спрощує процедури укладання договорів між споживачами та іншими учасниками роздрібного ринку електроенергії.

Зокрема, надається можливість укладати договори з допомогою дистанційних сервісів. Як передає Укрінформ, про це повідомляє пресслужба НКРЕКП.
Зокрема, постановою «Про затвердження Змін до Правил роздрібного ринку електричної енергії» передбачається впровадження можливості укладення договорів на розподіл і постачання електричної енергії споживачам за допомогою інформаційно-комунікаційних систем (дистанційного порядку взаємодії), а також реалізація адміністрування - зміни постачальника електроенергії Адміністратором комерційного обліку, засобами Датахаб.
Водночас, враховуючи необхідність підготовки учасників ринку до запровадження дистанційних сервісів, постанова в частині врегулювання відносин з використання інформаційно-комунікаційних систем набирає чинності 1 липня 2023 року.
Також з метою забезпечення сталого функціонування роздрібного ринку електроенергії регулятор зобов’язав постачальників пропонувати споживачам комерційні пропозиції на електричну енергію за фіксованою ціною на календарний квартал та рік. Ця норма набирає чинності з дня припинення або скасування воєнного стану в Україні.
У Комісії очікують, що постанова сприятиме імплементації найкращих європейських практик на ринку електроенергії, зокрема, посилить конкуренцію між компаніями у наданні споживачам можливості орієнтуватися в їхніх цінових пропозиціях.
Як повідомлялося, Національна комісія, що здійснює державне регулювання у сферах енергетики та комунальних послуг (НКРЕКП), оштрафувала «Уманьгаз», «Шепетівкагаз» та «Вінницягаз» через порушення ліцензійних умов в частині здійснення господарської діяльності з розподілу природного газу.