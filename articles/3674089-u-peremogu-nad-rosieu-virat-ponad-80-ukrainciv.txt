У здатності України відбити напад російської федерації впевнені 82% українців

Про це свідчать результати опитування, проведеного Gradus Research до роковин повномасштабної війни, передає Укрінформ.
«Віра в перемогу України залишається стабільно високою - 82% опитаних українців абсолютно або скоріше впевнені у здатності України відбити напад російської федерації. При цьому однаково вірять в перемогу українці незалежно від віку, статі та місця проживання», - йдеться в дослідженні.

За даними опитування, оптимізм щодо майбутнього України також на висоті - на думку 68% респондентів, Україна стане сильнішою після війни.
Зазначається, що для більшості опитаних (64%) ознакою перемоги України буде визволення всієї території України (станом на 1991 рік); для 57% - падіння путінського режиму / трибунал над путіним / смерть путіна; для 54% - капітуляція росії, для 50% - виплата репарацій рф. 41% респондентів вважатимуть перемогою України повернення Криму.
Найжахливішими подіями повномасштабної війни опитані назвали ракетні обстріли міст (17%), вбивства і знущання з українців в окупації (12%), а також перший день повномасштабного вторгнення.

Натомість найбільш радісними та обнадійливими подіями року війни українці вважають звільнення тимчасово окупованих територій Херсонщини, Харківщини та Київщини, а також допомогу іноземних партнерів грошима і зброєю.

Опитування проведено дослідницькою компанією Gradus Research упродовж 17-20 лютого методом самозаповнення анкети в мобільному додатку. Опитано 1151 респондент. Онлайн-панель Gradus відображає структуру населення міст з кількістю мешканців понад 50 тисяч у віці 18-60 років за статтю, віком, розміром населеного пункту та регіоном.