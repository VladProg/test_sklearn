Міжнародний банк реконструкції та розвитку надасть 50 млн доларів на покращення транспортних мереж та загалом розвиток логістичної інфраструктури на кордонах України та ЄС.

Як передає Укрінформ, про це повідомляє Міністерство інфраструктури у Фейсбуці.
«Підписання цієї грантової угоди дасть змогу отримати фінансовий внесок в обсязі 50 мільйонів доларів від мультидонорського трастового фонду допомоги, відновлення, реконструкції та реформ в Україні, розпорядником якого є МБРР. Завдяки цій домовленості ми отримаємо змогу профінансувати закупівлю модульних автодорожніх мостів та матеріалів для термінового ремонту доріг. Також кошти буде спрямовано на виробництво фітингових платформ для збільшення обсягів контейнерних перевезень, а також закупівлю матеріалів та обладнання для ремонту важливих залізничних мостів», – прокоментував віцепрем’єр-міністр з відновлення – міністр розвитку громад, територій та інфраструктури Олександр Кубраков.

Зазначається, що сьогодні, 10 лютого, Кубраков та регіональний директор Світового банку у справах Східної Європи Аруп Банерджі підписали грантову угоду між Україною та МБРР щодо проєкту «Відновлення критично важливої логістичної інфраструктури та мережевого сполучення (RELINC)».

У межах угоди буде виділено перші 50 млн доларів грантових коштів на забезпечення критичних потреб Державного агентства відновлення та розвитку інфраструктури України та Укрзалізниці.
Загальна вартість проєкту становить майже 600 млн доларів, з яких 500 млн доларів планує забезпечити МБРР, а решту планується залучити за рахунок донорських грантів, що надходитимуть через Український трастовий фонд допомоги, відновлення та реконструкції (URTF) та інші трастові фонди.
Окрім цього, RELINC передбачає допомогу в реалізації ключових реформ, необхідних для підвищення готовності України до реалізації масштабних програм відновлення. Йдеться насамперед про запровадження антикорупційних інструментів, цифровізацію процесу відновлення та підвищення ефективності взаємодії з донорами.
Управління та адміністрування в рамках проєкту відбуватиметься із залученням Управління Організації Об’єднаних Націй з обслуговування проєктів (UNOPS). Це управління надає послуги у сферах закупівельної діяльності, будівництва та виконання проєктів.
Як повідомлялося, на початку року Кабінет Міністрів ухвалив рішення про створення Державного агентства відновлення та розвитку інфраструктури України, яке займатиметься відбудовою пошкодженого житла.
МБРР – міжнародна фінансово-кредитна організація, яка є частиною Групи Світового банку. Її членами є 189 держав світу.