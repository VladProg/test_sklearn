Президент Володимир Зеленський наполягає, що загибель людей в Україні, у тому числі дітей, як і катастрофа гелікоптера не є нещасними випадками, а результатом розв'язаної росією війни.

Про це він зазначив під час онлайн-спілкування на панелі Всесвітнього економічного форуму в Давосі, повідомляє Укрінформ.
"Ви сказали: "нещасний випадок". Я хотів би сказати, я вважаю, через той досвід війни, який є сьогодні у мене і в нашого суспільства: це не нещасний випадок, це війна. Війна, просто вона не тільки на полі бою, у війни є кілька напрямків. Немає більше нещасних випадків. Усе це результат війни. Абсолютно", - відповів Зеленський на репліку модератора заходу щодо нещасного випадку з катастрофою гелікоптера.
Глава держави додав, що наслідками саме війни є і удари ракет по цивільному населенню, і загибель дітей у школах чи садочках.
"Хтось може поширювати інформацію, що вони цілили не в цивільне населення, хотіли по енергетичній інфраструктурі України вдарити, але так вийшло, або ще щось. Але все це просто зайві слова. Кожна смерть - це результат війни", - підкреслив Зеленський.
Як повідомлялося, у середу в Броварах на Київщині поряд із дитячим садком та житловим будинком упав гелікоптер. Внаслідок авіакатастрофи загинули міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.




У ДСНС станом на 15:45 заявили, що у м. Бровари пошуково-рятувальні роботи завершено, загалом загинули 14 осіб, з них - одна дитина. Постраждали внаслідок авіаційної катастрофи 25 осіб, з них - 11 дітей.