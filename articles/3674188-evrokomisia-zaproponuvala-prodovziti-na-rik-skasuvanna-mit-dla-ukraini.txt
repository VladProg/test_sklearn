Європейська комісія схвалила офіційну пропозицію продовжити дію автономних торговельних заходів для України ще на один рік.

Про це повідомила перший віцепрем’єр-міністр – міністр економіки України Юлія Свириденко у Фейсбуці, передає Укрінформ.
«Це перший офіційний крок до продовження безмитного режиму. Надалі це питання розглядатиме Рада ЄС і вчора ми проговорили це питання з постійними представниками держав-членів ЄС», - наголосила українська міністерка.
Свириденко нагадала, що завдяки повному скасуванню тарифів український бізнес зміг збільшити експорт до Євросоюзу під час війни. Зокрема, 2022 року експорт до ЄС становив 27,9 млрд доларів, що становить 63% від всього українського експорту минулого року.
Як повідомлялось, 4 червня 2022 року набув чинності Регламент Європейського Парламенту та Ради № 2022/870 про тимчасові заходи з лібералізації торгівлі. Це рішення доповнює можливості, які мають українські експортери відповідно до Угоди про асоціацію між Україною та ЄС.