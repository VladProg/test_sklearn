В Україні за 11 місяців проведена велика робота з протидії російській дезінформації. Також за цей час зроблено певні висновки та виявлено проблематику.

Про це йшлося під час панельної дискусії “Український інформаційний фронт: уроки, висновки, перемоги” в Медіацентрі Україна — Укрінформ.
Заступник міністра культури та інформаційної політики Тарас Шевченко розповів про роботу МКІП з протидії дезінформації — це трансляція телемарафону, створення медіацентру в інформагентстві “Укрінформ”, робота Центру стратегічних комунікацій та інформаційної безпеки тощо.
“Марафон "Єдині новини" є надважливою складовою інформаційного простору України. Із 24 лютого він об'єднав понад 2 тисяч медійників, проведено 8 тисяч годин роботи марафону, підготовлено понад 9 тисяч сюжетів. Марафон залишається доцільним і буде таким. Також продовжив цілодобову роботу Укрінформ. В медіацентрі було проведено 300 конференцій та брифінгів. На сайті - понад 700 млн переглядів за 11 місяців роботи. Окрім цього, є успіхи у санкційній політиці. Це запровадження санкцій проти медійників і публічних осіб росії та блокування російських каналів”, - сказав Шевченко.

Водночас експерт Центру стратегічних комунікацій та інформаційної безпеки Максим Майоров зазначив, що інформаційна битва нелегка, адже масштаби російської пропаганди величезні.
“Боротися проти російської пропаганди — це марна справа, бо масштаб, потоки та можливості російської дезінформації настільки величезні, що заглушити це Україна не має чим. І, власне, курс на те, що ми говоримо завжди правду, можливо, він є програшним. Тому що правда не завжди виграшна. Маніпуляції і брехня краще заходять аудиторії. І нарешті, чим більше ми боремося з дезінформацією, тим більше ми привертаємо до неї уваги. Ми розуміємо, що частково рація у всьому цьому є”, - сказав Майоров.

Однак він додав, що оперувати правдою — означає завоювати довіру громадян. А отже, це правильна стратегія для українського медіапростору.
Своєю чергою старший аналітик Центру протидії дезінформації при РНБО Марина Воротинцева додала, що росія прагне викривити інформаційну ситуацію. І це головна мета ворожої пропаганди.
“Головна наша мета — це протидіяти пропаганді на системному рівні. Точкове спростування міфів та фейків схоже на вступ у дискусію, і це безкінечний процес. Але ми усвідомлюємо, що ми дискутуємо не з реальними людьми, що головна мета російської пропаганди — повністю імітувати соціальну дискусію в Україні. Таким чином повністю викривляється інформаційна ситуація і соціальний процес. У 2014 році росія зробила це в Луганській і Донецькій областях за допомогою “вконтакте” та “одноклассники”, через медіа і телеканали. Вони повністю відключили там Україну і зробили свій замкнений світ”, - зазначила аналітик.

Як повідомляв Укрінформ, в Україні готують базу даних пропагандистів рф, які закликають до геноциду.