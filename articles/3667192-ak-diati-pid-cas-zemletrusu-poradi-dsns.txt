Під час землетрусу у разі знаходження на 1-2 поверхах особі потрібно швидко залишити будинок та відійти від нього на відкрите місце.

Про це у Телеграмі поінформувала пресслужба Державної служби України з надзвичайних ситуацій, передає Укрінформ.
“У разі знаходження вище другого поверху (необхідно — ред.) негайно залишити кутові кімнати”, - уточнюється у повідомленні.

Після цього людям потрібно: стати в отворі внутрішніх дверей або у кутку кімнати, подалі від вікон і важких предметів; укритися під міцними столами, поблизу головних стін чи колон, закрити голову руками; коли закінчиться перша серія поштовхів — залишити будинок, а якщо будинок цілий — закрити водопровідні крани, відключити газ і електроенергію.
“Важливо: не кидатися до сходів або ліфту; вибігати з будинку швидко, але обережно; остерігатися уламків, електричних дротів та інших джерел небезпеки; віддалитись від високих споруд, шляхопроводів, мостів та ліній електропередач”, - зазначається у повідомленні.
За можливості громадянам радять у ДСНС не користуватися авто, а пересуватися пішки.
Але, у випадку пересування автотранспортом людям варто: зупинитися, відчинивши двері; залишитися у автомобілі до припинення коливань; перевірити, чи немає поблизу постраждалих, сповістити рятувальників та медиків; надати домедичну допомогу.
Як повідомлялося, лютого на південному сході Туреччини сталося два землетруси: в районі Пазарджик провінції Кахраманмараш - магнітудою 7,7 і в районі Ельбістан тієї ж провінції — магнітудою 7,6.
Загальне число загиблих від землетрусів у Туреччині та Сирії досягло щонайменше 8166 людей.