Президент Володимир Зеленський привітав українців із Днем Соборності України

Відеопривітання він оприлюднив у Фейсбуці, повідомляє Укрінформ.

"Сьогодні ми святкуємо День Соборності України. Ця історична подія передала наступним поколінням українців дві мудрості. Якщо не припиняти боротьби, рано чи пізно єдину й незалежну державу буде відновлено. Якщо не досягти справжньої єдності, незалежність буде втрачено. Ми завжди знали про першу мудрість. А 24 лютого довели, що засвоїли другу. Це стало новим відродженням нашої соборності України. І це не лише об’єднання двох берегів. Це єдність мільйонів людей. Це єдність усіх наших земель. Усіх наших регіонів. Де всі – один за одного. Кожен регіон захищає кожен регіон", – сказав Зеленський.
На його переконання, у кожного з нас, українців, більше немає чужих міст, сіл, вулиць. Кожне місто – рідне, кожне село — рідне, кожна вулиця – рідна, навіть якщо ми там ніколи в житті не були.
Президент зазначив, що нині бійці з Києва, Львова, Кривого Рогу, Житомира, Луганська та багатьох інших міст б’ються за Маріуполь, Куп’янськ та Ізюм. Водночас бійці з Ізюма, Куп’янська й Маріуполя та багатьох інших міст б’ють за Авдіївку, Бахмут і Соледар.
"І всі разом захищають Київ. І всі разом захищають Харків. І всі разом звільняють Херсон. І всі ми разом, де б не народилися і де б не зростали, кажемо сьогодні: я захищаю мою Україну. Мою соборну. Моє Закарпаття, мою Волинь, моє Поділля, мою Таврію, мою Сіверщину, моє Полісся, мою Наддніпрянщину, мій Донбас, м Галичину, моє Придніпров‘я, мою Слобожанщину, моє Приазов‘я, мою Буковину, і, звісно, мій Крим. І ніякий він не "ваш", – додав глава держави.
Зеленський наголосив, що соборність України міцна мурами Аккермана, "Паланку", Хотина й Кам’янця-Подільського, Меджибожа, замку Любарта, Генуезької фортеці. Він відзначив, що соборність сяє золотоверхими лаврами – Києво-Печерської, Почаївської й Святогірської. Він підкреслив, що соборність – це Софіївський собор, собор Святого Юра, велика ханська мечеть Бахчисарая та синагога у Дніпрі.
Зеленський зауважив, що соборність закодована у візерунках вишивки, сюжетах косівської кераміки, петриківському розписі та орнаменті орьнек. Соборність чутно в покривної кобзи, бандури, трембіти й кримськотатарської зурни. Соборність віртуозно лунає музикою Миколи Леонтовича, Мирослава Скорика, Володимира Івасюка. Соборність заримована рядками Івана Франка, Лесі Українки, Тараса Шевченка, Василя Стуса, Василя Симоненка й Ліни Костенко. Соборність змальована барвами у полотнах Марії Примаченко, Катерини Білокур та Івана Марчука. Соборність величаво панує на Говерлі та Ай-Петрі. Соборність квітне буйним цвітом сакури, у Долині нарцисів, Софіївці, Асканії-Новій. Соборність загадково мовчить у скелях Довбуша, базальтових стовпах, Олешківські пустелі, Дністровському каньйоні, "тунелі кохання", на чернігівських валах і схилах Витачева. Соборність гримить на заводах "Південмаш", "Антонов", ХТЗ та "Криворіжсталь". Соборність добувають у шахтах Луганщини та Львівщини.
Соборність освітлює знаннями у Києві, Бердянську, Львові, Глухові, Острозі, Харкові та Чернівцях. Соборність реве хвилями Дніпра, Дунаю, Південного Бугу, Тиси й Сіверського Дінця, у водах Світязя, Синевиру та Сивашу.
"В усій нашій Україні. Влітку. Восени. Взимку. Навесні. Все це ми захищаємо. Разом. І переможемо. Разом. І звуки перемоги почує вся Україна. Мої любі Закарпаття, Волинь, Поділля, Таврія, Сіверщина, Полісся, Наддніпрянщина, Галичина, Придніпров’я, Слобожанщина, Приазов’я, Буковина, Донбас і, звісно, Крим.. Моя Україна. Наша Україна. Єдина, бо сильна. Сильна, бо єдина.
З Днем Соборності, дорогий народе! З Днем Соборності, непоборні!", – наголосив глава держави.
Як повідомлялося, День Соборності України щороку відзначається 22 січня в день проголошення Акту Злуки Української Народної Республіки й Західноукраїнської Народної Республіки, що відбулося в 1919 році.