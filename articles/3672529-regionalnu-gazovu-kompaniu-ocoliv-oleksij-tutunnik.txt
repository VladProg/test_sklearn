На посаду генерального директора Регіональна газова компанія (РГК) призначений Олексій Тютюнник, який працював операційним директором компанії та має 15-річний досвід роботи в енергетичній галузі.

Про це Укрінформу повідомила пресслужба РГК.
"Олексій Тютюнник з початку повномасштабної війни очолив програму з відновлення газопостачання на деокупованих територіях та забезпечення працездатності газорозподільної системи в регіонах, де відбуваються активні бойові дії", - повідомили в компанії.

На посаді операційного директора Тютюнник відповідав за впровадження європейських технологій у газорозподільні мережі та підвищення їх ефективності. За час роботи зміг налагодити партнерські зв’язки з провідними європейськими та світовими виробниками газового обладнання та втілив проєкти будівництва заводів з виробництва критично важливого обладнання та приладів обліку газу – RGC Production та RGC Metering.
«За останній рік наші співробітники втримали працездатність газорозподільних систем областей, що опинились під навалою рашистських окупантів. Зараз на відновлення і втримання стабільного і надійного газопостачання працюють всі ресурси РГК - логістичні склади і виробничі потужності, міжнародні поставки обладнання, приладове та програмне забезпечення. В свою чергу, ми повністю виконуємо свої соціальні зобов’язання перед 40 тисячами співробітників та бюджетами всіх рівнів. Це допомагає країні щодня тримати економічний фронт», - сказав генеральний директор РГК Олексій Тютюнник.

У компанії зазначили, що з 24 лютого минулого року газовики РГК повернули газопостачання до 555 тисяч домогосподарств у 330 населених пунктах, відновили роботу більш як 2012 ГРП і ШГРП. На трьох сучасних заводах RGC Production у 2022 році було виготовлено 1 222 ШГРП і 266 ВОГ, а в метрологічних центрах RGC Metering виготовлено близько 100 тис. лічильників. Газорозподільні компанії, що працюють під брендом РГК, у 2022 році сплатили до державного та інших бюджетів 4,54 млрд грн.
Регіональна газова компанія – виробничо-технологічна компанія, яка спеціалізується на операційних, виробничих, інжинірингових та R&D рішеннях для газорозподілу. Наші проєктні центри, виробничі потужності та логістична мережа забезпечують сучасним обладнанням потреби української газової інфраструктури та інтегровані з глобальними ринками.