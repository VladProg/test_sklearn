Львівський будинок органної і камерної музики, задля економії електроенергії, переходить на новий, енергоефективний рівень. До кінця жовтня усі події концертного залу проводитимуть з використання мінімальної кількості електроенергії на сцені та в залі.

Про це повідомляє пресслужба Львівської міської ради, передає Укрінформ.
«Зараз економія електроенергії в Україні набуває особливої актуальності, тому Львівський органний зал вирішив показати приклад громадських заходів в режимі енергозбереження. Для того, щоб відбувся концерт класичної музики, достатньо дуже малої кількості ресурсів насправді. До кінця жовтня будемо працювати в такому режимі: приглушене світло і максимально концентрована атмосфера», — розповів співдиректор Органного залу Тарас Демко.
Зазначається, на одному із концертів у Львівському органному залі, коли ворог завдав ракетного удару по критичній інфраструктурі Львова, зникла електроенергія. Увесь склад симфонічного оркестру половину концерту грали для слухачів у суцільній темряві, підсвічуючи свої ноти ліхтариками.
Після цього, адміністрація концертного залу ухвалила рішення проводити концерти «без світла», першим з яких став концерт органіста Сергія Павліва «Музика Баха».
Як повідомляв Укрінформ, з 10 жовтня росія здійснює масовані удари ракетами та дронами-камікадзе по цивільній енергетичній інфраструктурі України.
Влада держави закликала регіони економно споживати електроенергію. Зокрема, на Львівщині закликають підприємства працювати вночі, ОВА видала наказ про заборону зовнішнього та рекламного освітлення, окрім доріг та критичної інфраструктури.
Фото: Львівська міськрада