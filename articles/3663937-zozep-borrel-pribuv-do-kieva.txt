Високий представник ЄС, віцепрезидент Єврокомісії Жозеп Боррель прибув до Києва для участі у заходах високого рівня, що відбудуться сьогодні й завтра в столиці України.

Як передає Укрінформ, про це Боррель написав у Tвіттері.
«Прибув до Києва, щоб донести найбільш потужне послання підтримки для всіх українців, які боронять свою країну. Допомога ЄС сягнула вже €50 мільярдів з початку російської війни. Європа є єдиною та стоїть поряд з Україною з першого дня. І буде стояти поряд з вами для перемоги та відбудови», - написав Боррель.

Фото: Тwitter/Josep Borrell Fontelles

Як повідомлялося, сьогодні в Києві відбудеться зустріч членів Колегії Європейської комісії на чолі з її Президентом Урсулою фон дер Ляєн з урядом України. Темами для обговорення будуть підтримка України у боротьбі проти російської агресії, координація зусиль з відновлення України, продовження ключових реформ та наближення України до членства в Європейському Союзі.
Завтра відбудеться 24-й саміт ЄС-Україна, перша зустріч такого рівня після початку російської агресії та після того, як Україна отримала статус країни-кандидата на входження до ЄС.