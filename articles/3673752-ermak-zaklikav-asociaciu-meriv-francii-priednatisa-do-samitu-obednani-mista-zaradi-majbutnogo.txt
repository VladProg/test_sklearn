Керівник Офісу Президента України Андрій Єрмак провів зустріч із головою Асоціації мерів Франції, міським головою Канн Девідом Ліснаром.

Як передає Укрінформ, про це йдеться на сайті Президента.
Єрмак висловив подяку Ліснару за особисту роль в активізації зусиль французьких міст на підтримку України. Зокрема 9 березня 2022 року після початку повномасштабного вторгнення росії в Україну мер Канн відвідав Львів, Тернопіль та Івано-Франківськ, супроводжуючи гуманітарний вантаж.
«Вдячний за спільні зусилля Асоціації мерів Франції та французької асоціації «Цивільний захист» із постачання Україні гуманітарної допомоги та вашу ініціативу щодо передачі електрогенераторів для потреб українських міст», – сказав керівник Офісу Президента.
Єрмак також подякував за увагу, приділену Україні на 104-му Конгресі мерів і голів муніципалітетів Франції, який відбувся 22–24 листопада 2022 року в Парижі, а також за можливість виступити від імені нашої країни на цьому важливому заході.
Як наголосив керівник Офісу Президента, ключовим питанням для України залишається повоєнна відбудова. Задля відновлення регіонів, великих і малих міст і сіл було запропоновано модель патронату.
«Це шанс для модернізації України, але водночас – майданчик для випробування нових французьких технологій, підходів і рішень», – зазначив він.
Єрмак акцентував, що Україна – це новий величезний ринок, на який французькі компанії можуть вийти з перспективою багаторічного партнерства та співпраці.
«Я запрошую всі французькі міста знайти своє місце на цьому перспективному ринку. Йдеться не про благодійність. Це можливість отримати контракти на ринку країни з населенням у 40 мільйонів. Переконаний, це цікаво», – зауважив очільник Офісу Президента.
Він також звернувся до Ліснара з проханням сприяти встановленню побратимських і партнерських відносин між французькими та українськими містами та закликав мережу Асоціації мерів Франції приєднатися до участі в саміті «Об’єднані міста заради майбутнього», який має відбутися в Києві наприкінці березня – на початку квітня 2023 року. Цей захід матиме на меті залучення іноземних партнерів до реалізації проєктів з відновлення України на регіональному рівні та активізацію міжнародної взаємодії українських областей і міст.
Як повідомляв Укрінформ, Президент Володимир Зеленський запропонував Італії долучитися до ініціативи патронатства над тим чи іншим постраждалим від російської агресії регіоном України.