Володимир Зеленський звернувся до глядачів церемонії вручення кінопремії “Золотий глобус”, подякувавши союзникам України за підтримку.

Як повідомляє кореспондент Укрінформу, про це пише CNN.



“Попереду ще чекають битви та сльози. Але тепер я можу сказати, хто був найкращим минулого року, - ви у вільному світі, який об’єднався навколо підтримки вільного українського народу”, - сказав Зеленський у відеозверненні.

Зазначається, що Президента України представив глядачам та аудиторії американський актор Шон Пен, який раніше особисто зустрічався із Зеленським у Києві.

У своєму зверненні Зеленський заявив, що “війна в Україні іще не завершилася, але хвиля змінюється й вже очевидно, хто переможе”.

Укрінформ з посиланням на пресслужбу Офісу Президента наводить повний текст виступу Володимира Зеленського:
Пані та панове!
Шановні учасники 80-ї церемонії вручення «Золотого глобуса»!
Ця премія народилася в особливий час. Друга світова війна ще не закінчилась, але ситуація змінилась: усі знали, хто переможе.
Попереду ще були битви, ще були сльози.
І саме тоді з’явився «Золотий глобус», яким було нагороджено найкращих акторів за підсумками 1943 року.
Зараз 2023 рік. Війна в Україні ще не закінчилась, але ситуація змінюється, і вже зрозуміло, хто в ній переможе.
Попереду битви, попереду сльози.
Але я вже точно можу сказати, хто був найкращим минулого року.
Ви. Вільні люди вільного світу. Які об’єдналися довкола підтримки вільного українського народу. У нашій спільній боротьбі. За свободу, демократію, за право жити, кохати, народжувати, незалежно від того, хто ти. Незалежно від того, звідки ти. Незалежно від того, з ким ти. За право майбутніх поколінь знати про війну лише з кіно.
Перша світова війна забрала мільйони життів. Друга світова війна забрала десятки мільйонів життів. Третьої світової війни не буде. Це не трилогія. Україна зупинить російську агресію на нашій землі.
Ми зробимо це разом з усім вільним світом. І я сподіваюся, що ви всі будете з нами в цей переможний день. День нашої перемоги.
Слава Україні!