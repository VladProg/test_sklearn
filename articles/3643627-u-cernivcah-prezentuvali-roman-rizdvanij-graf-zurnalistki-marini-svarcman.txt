У Чернівцях презентували роман журналістки Марини Шварцман «Різдвяний граф», події у якому розгортаються навколо кондитерської фабрики, тому тут є багато описів солодощів, різноманітних смаків і давніх рецептів.

Про це у Фейсбуці повідомляє Буковинський центр культури і мистецтва, передає Укрінформ.
«У Чернівцях відбулася презентація книги журналістки Марини Шварцман «Різдвяний граф». Події в книзі розгортаються навколо кондитерської фабрики. Тож роман є дуже ароматним і «смачним»: у ньому багато описів солодощів, різноманітних смаків і давніх рецептів», - зазначає центр культури та мистецтва.
Зазначається, що «Різдвяний граф» є першим романом Марини Шварцман, написаний він у 2021 році.

«В описах смаколиків – чимало спогадів із мого дитинства, як готували мої бабуся і прабабуся. Це і м’ятний чай, і хліб, випечений на самому попелі, без форми, у печі. Опис того, як можна сидіти на печі і їсти горіхи, обмокаючи їх у воду, а потім у цукор – це взято з мого дитинства. Такими були тоді смаколики», — розповіла Шварцман.
Книга «Різдвяний граф» також є дебютом ілюстраторки Анни-Лізи Готинчан.
Зазначається, що книга побачила світ за сприяння Чернівецької обласної ради у Видавничому домі «Букрек». Видавці верстали книгу між сигналами повітряної тривоги та вимкненнями електроенергії.
Презентація книги відбулася у Чернівецькому академічному обласному українському музично-драматичному театрі ім. О. Кобилянської.