Україна розпочне роботу над очищенням керівництва міжнародних олімпійських структур, аби не допустити представників держави-терориста до участі в Олімпійських іграх.


Про це у зверненні сказав Президент Володимир Зеленський, передає Укрінформ.

«Ми починаємо марафон чесності, який буде спрямований на те, щоб очистити керівництво міжнародних олімпійських структур від лицемірства та будь-яких намагань «витягнути» у світовий спорт представників держави-терориста. Не можна не бути розчарованим заявами чинного очільника Міжнародного олімпійського комітету Томаса Баха. Я неодноразово з ним говорив і так і не почув, як він збирається захищати спорт від пропаганди війни, якщо поверне російських спортсменів у міжнародні змагання», - сказав глава Української держави.



Відео: ОП
Він наголосив: про нейтральність не може бути мови, допоки триває війна.
«Не буває нейтральності, коли триває така війна. Я не хочу розбиратися в тому, що саме стало мотивом для пана Баха, щоб просувати таку ініціативу. Але ми зробимо все, щоб світ захистив спорт від політичного та будь-якого іншого впливу держави-терориста, який просто неминучий, якщо російські спортсмени братимуть участь у змаганнях. І тим більше – у паризькій Олімпіаді… До речі, запрошую пана Баха в Бахмут, щоб він побачив на власні очі, що нейтральності не існує», - сказав Зеленський.
Як повідомлялося, російські й білоруські спортсмени зможуть взяти участь в Олімпійських іграх-2024 в Парижі під нейтральним прапором, попри заклик Президента України Володимира Зеленського усунути їх від Олімпіади.
Фото: ОП