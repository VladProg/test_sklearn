Видання НВ («Новое время») змінює назву і логотип на NV (New Voice).

Як передає Укрінформ, про це повідомив головний редактор видання Віталій Сич у Фейсбуці.
«Ми прощаємось з брендом «Новое время», і залишаємо латинське NV. Це і є наш основний бренд. Наш медіадім вже майже 100% діджитал, тому бренд NV – такий самий, як і домен сайту. Повна назва медіахолдингу буде звучати як New Voice. Власне, так вже рік називається наша англомовна версія», - написав Сич.
Він зазначив, що назва «Новое время» вже давно не відповідає цінностям видання.
«Ми заснували НВ («Новое время») ще до анексії Криму, і ця назва вже давно не відповідає нашим цінностям. Ми завжди захищали і просували в Україні особисті й економічні свободи, прозахідні суспільні, політичні й економічні трансформації. Сьогодні ми більше не хочемо мати нічого спільного з мовою і культурою країни, яка є антиподом усього, у що ми віримо і за що боремося усі ці роки», - наголосив головний редактор.