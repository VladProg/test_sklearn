Десятий санкційний пакет ЄС має бути ухвалений якнайшвидше та передбачати потужні обмеження щодо російської індустрії ракет і безпілотників, енергетики та інших сфер, а також закрити шляхи обходу вже введених санкцій.


Про це міністр закордонних справ України Дмитро Кулеба заявив під час онлайн-виступу на Раді міністрів закордонних справ ЄС, передає Укрінформ із посиланням на пресслужбу МЗС.
“Я закликаю вас запровадити нищівні санкції проти російської індустрії ракет і безпілотників. Знищивши чи серйозно обмеживши здатність росії виробляти нові ракети та безпілотники, ми “вб’ємо” їхню можливість створювати нові засоби терору. Ми також досягнемо довгострокової стратегічної мети стримування російського ракетного терору”, - наголосив очільник МЗС України.
Він закликав посилити санкційний тиск на рф, щоб зупинити її воєнні злочини, і наголосив, що жодні винятки чи послаблення санкцій неприпустимі.
“Дуже важливо закрити всі лазівки для обходу санкцій. Дані свідчать про активні спроби росії обходити обмеження. Все це має зустрічати жорстку відсіч”, - заявив глава української дипломатії.
Водночас він нагадав про заклик України знизити граничне обмеження на ціну нафти, оскільки актуальна ціна Urals вже нижча за 40 доларів за барель. Крім того, він закликав відключити більше російських банків від SWIFT, насамперед Газпромбанк і банк “Санкт-Петербург”, які залучені до фінансування війни. Кулеба також наполягає на закритті доступу рф до хмарних сервісів і операцій з криптовалютою, запровадження санкцій проти російської металургії.
Окремою темою виступу українського міністра стала необхідність припинення співпраці з росією у сфері атомної енергетики та запровадження санкцій проти росатома. За словами Кулеби, першим кроком може стати запровадження персональних санкцій проти працівників і посадовців росатома, залучених до захоплення та мілітаризації Запорізької АЕС.
Як повідомлялося, у Брюсселі 23 січня відбувається засідання Ради міністрів ЄС із закордонних справ. Учасники розглянуть виділення на військову підтримку України чергового траншу у 500 мільйонів євро з Європейського фонду миру, а також 45 мільйонів євро для забезпечення діяльності Допоміжної військової місії ЄС для України, в межах якої різні країни ЄС долучені до тренування українських військовослужбовців.