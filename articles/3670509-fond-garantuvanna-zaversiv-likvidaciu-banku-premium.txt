Фонд гарантування вкладів фізичних осіб завершив ліквідацію ПАТ «КБ «Преміум».

Як передає Укрінформ, про це повідомляє пресслужба Фонду гарантування.
"Відповідно до приписів частини 3 статті 53 Закону України «Про систему гарантування вкладів фізичних осіб» 7 лютого 2023 року до Єдиного державного реєстру юридичних осіб, фізичних осіб-підприємців та громадських формувань внесено запис про проведення державної реєстрації припинення ПАТ «КБ «Преміум» як юридичної особи, а, отже, ліквідація банку вважається завершеною, а сам банк ліквідованим", - йдеться в повідомленні.
Як повідомляв Укрінформ, у лютому 2016 року НБУ ухвалив рішення про ліквідацію ПАТ «КБ «Преміум» у зв’язку з порушенням законодавства у сфері запобігання та протидії легалізації (відмивання) доходів, одержаних злочинним шляхом, фінансування тероризму та фінансування розповсюдження зброї масового знищення та здійснення ризикової діяльності, яка загрожує інтересам вкладників.