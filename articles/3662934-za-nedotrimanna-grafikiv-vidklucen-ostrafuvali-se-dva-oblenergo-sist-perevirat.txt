Національна комісія, що здійснює державне регулювання у сферах енергетики та комунальних послуг (НКРЕКП), оштрафувала АТ «Хмельницькобленерго» та АТ «Полтаваобленерго» на 85 тис. грн за недотримання справедливих графіків відключень.

Як передає Укрінформ, таке рішення прийняла НКРЕКП на своєму засіданні 31 січня.
Зазначається, що вищезгадані ліцензіати нерівномірно розподіляли участь споживачів у заходах з розвантаження енергосистеми. У комісії підкреслили, що при застосуванні аварійного розвантаження оперативним персоналом обленерго він не повинен допускати дискримінацію між користувачами та має забезпечувати максимально можливий рівномірний розподіл обсягів зниження споживання між споживачами.
Крім того, регулятор анонсував проведення перевірок шести обленерго: АТ «Вінницяобленерго», ПРАТ «Закарпаттяобленерго», ПРАТ «ДТЕК Київські регіональні електромережі», ПРАТ «ДТЕК Київські електромережі», АТ «Полтаваобленерго» та ПАТ «Черкасиобленерго».
Як повідомлялося, 30 січня Національна комісія, що здійснює державне регулювання у сферах енергетики та комунальних послуг (НКРЕКП), оштрафувала ПРАТ «Львівобленерго», ПРАТ «Закарпаттяобленерго», АТ «Полтаваобленерго» на 85 тис. грн за неналежне інформування споживачів про графіки відключень. ПРАТ «ДТЕК Київські регіональні електромережі» - за ненадання документів для перевірки.