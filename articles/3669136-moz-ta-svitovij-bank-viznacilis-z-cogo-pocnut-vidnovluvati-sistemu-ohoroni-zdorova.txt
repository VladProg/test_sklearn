Міністерство охорони здоров'я спільно зі Світовим банком визначили пріоритети у відновленні системи охорони здоровʼя в Україні.

Як передає Укрінформ, про це повідомляє МОЗ.
«У польському Жешуві завершилася дводенна стратегічна сесія з питань залучення інвестицій у систему охорони здоровʼя України у межах спільного зі Світовим банком проєкту МОЗ України «Зміцнення системи охорони здоров’я та збереження життя». Під час заходу був сформований план дій та визначено пріоритетні напрями відновлення системи охорони здоров’я», - ідеться у повідомленні.
За словами міністра охорони здоровʼя Віктора Ляшка, «насамперед маємо відновити доступ до базових медичних послуг на деокупованих територіях, де медична допомога протягом тривалого часу була недоступна або ж істотно обмежена, а медичні заклади пошкоджені чи зруйновані. Також важливо забезпечити відновлення в постраждалих регіонах програми “Доступні ліки”, що є дуже важливо для людей в умовах істотного зниження рівня доходів».
Ляшко зазначив, що «під час стратегічної сесії спільно з експертами Світового банку та Ради Європи були визначені та опрацьовані короткотермінові завдання для реалізації у 2023 році за основними напрямами».
Міністр також наголосив, що відновлення надання медичних послуг планується, зокрема за допомогою мобільних бригад та введення в дію механізму доставлення ліків у віддалені населені пункти.
Серед іншого були визначені конкретні завдання для якнайшвидшої реалізації в 2023 році: розширення масштабів навчання фахівців неспеціалізованої ланки з надання послуг із підтримки психічного здоров’я, зокрема у співпраці із Всесвітньою організацією охорони здоров’я; посилення спроможності мультидисциплінарних команд у наданні психологічної допомоги та реабілітації, здебільшого на звільнених територіях; закупівля обладнання для центрів реабілітації та посилення їхньої спроможності надавати якісні послуги; створення регіональних центрів психічного здоровʼя, напрацювання моделі функціонування таких закладів, проєктно-кошторисної документації та протоколів надання першої психологічної допомоги; комплексна реконструкція лікарень та закладів первинки, які є частиною спроможної мережі.
У стратегічній сесії взяли участь фахівці МОЗ, Національної служби здоровʼя, Медичних закупівель, Міністерства фінансів, Агентства відновлення інфраструктури України, а також представників провідних міжнародних і європейських фінансових установ, зацікавлених долучитись до надання Україні підтримки у межах проєкту Світового банку.
У МОЗ нагадали, що наприкінці 2022 року стартував новий масштабний проєкт «Зміцнення системи охорони здоров’я та збереження життя» (HEAL Ukraine), який спільно зі Світовим банком втілює МОЗ України. Проєкт враховує чітке бачення нагальних потреб сектору охорони здоров’я урядом України, Світовим банком та іншими партнерами з розвитку.
Як повідомляв Укрінформ, відновлення медичної інфраструктури України оцінюється щонайменше у понад 6 млрд доларів.