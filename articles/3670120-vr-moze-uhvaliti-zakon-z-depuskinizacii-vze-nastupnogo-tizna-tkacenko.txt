Парламент України розгляне проєкт закону про подолання наслідків русифікації наступного тижня.

Про це повідомив міністр культури та інформаційної політики Олександр Ткаченко в ефірі телемарафону «Єдині новини».
«Сьогодні спілкувався з депутатами й головою Верховної Ради. Я дуже сподіваюся, що наступного тижня закон, який ми умовно називаємо «депушкінізація» буде ухвалений, і це питання буде врегульовано в законодавчому полі. Наприклад, дискусії, які ми маємо навколо пам’ятника відпочинку Петра в Полтаві, точно вирішується цим законом. Головне, що це відбудеться в нормальний європейський цивілізований спосіб згідно закону», - сказав він.
Водночас Ткаченко підкреслив, що цей закон не впливатиме на рішення певних незалежних інституцій, зокрема, Національної музичної академії імені П.І. Чайковського. За словами міністра, питання щодо назви консерваторії може вирішитися завдяки іншій законній процедурі, яку ініціював МКІП.
Заразом міністр підкреслив, що робота з усунення російських маркерів у просторі України реалізована на третину, бо «росіяни і радянська влада розставляли маркери всією країною упродовж десятиліть». Він нагадав, що найбільш популярними вулицями в Україні є назви на кшталт чкалова, мічуріна, пушкіна. Він також закликав органи місцевого самоврядування ініціювати рішення щодо усунення топонімічних і меморіальних маркерів російської «великої культури».
«Не випадково, що найбільш популярні вулиці в Україні чкалова, мічуріна, пушкіна. Навіщо в якомусь селі, де не було ніколи Пушкіна, вулиця на його честь? Це маркер «великого російського світу». А маркери – це привід для кремля захищати той «російський світ», - підкреслив Ткаченко.
Як повідомляв Укрінформ, закон щодо подолання наслідків русифікації спростить механізм перенесення та демонтажу пам'ятників на честь імперських та радянських діячів.
Міністерство культури та інформаційної політики направило лист до Національної музичної академії з пропозицією щодо відмови від імені Чайковського у назві закладу, оскільки цей діяч вважав себе «корінною російською людиною» та не мав прямого стосунку до розвитку НМАУ.