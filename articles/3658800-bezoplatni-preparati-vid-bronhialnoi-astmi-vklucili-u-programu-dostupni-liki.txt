Безоплатні ліки у разі бронхіальної астми та хвороб нижніх дихальних шляхів включені в програму «Доступні ліки».

Про це повідомляє Укрінформ із посилання на сайт Міністерства охорони здоров'я.
«Це означає, що українці з цими діагнозами можуть отримати необхідні препарати безоплатно або з невеликою доплатою. Їх вартість аптеці відшкодовує Національна служба здоров’я України», - йдеться у повідомленні.
Загалом до програми «Доступні ліки» включено 32 торгові назви препаратів проти хронічних захворювань нижніх дихальних шляхів, у тому числі проти бронхіальної астми.
Для того, щоб отримувати ліки безоплатно або з частковою доплатою необхідно звернутися до лікаря первинної медичної допомоги, який випише електронний або паперовий рецепт на основі обстежень та діагнозу. У рецепті лікар вкаже міжнародну непатентовану назву препарату. Далі можна звернутися в будь-яку аптеку, незалежно від місця реєстрації. Головна умова – наявність у аптеки договору з НСЗУ. Впізнати таку аптеку можна за наліпкою «Доступні ліки».
Аптекар запропонує наявні препарати, які містять потрібну діючу речовину. А також повідомить, який препарат повністю безоплатний, а за який потрібно доплатити.
Як повідомлялося, термін дії рецепта становить 30 днів з дати виписування.
Фото: apteka.ua