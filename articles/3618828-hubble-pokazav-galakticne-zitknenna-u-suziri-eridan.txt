Космічний телескоп NASA/ESA Hubble завдяки камері Advanced Camera for Surveys зробив світлину галактичного зіткнення двох галактик під назвою Arp-Madore 417-391, що знаходиться у сузір’ї Ерідан.

Як передає Укрінформ, про це повідомляє обсерваторія.
Зазначається, що Arp-Madore 417-391 розташована за 670 мільйонів світлових років від нашої планети у сузір’ї південної півкулі неба.

На самому зображенні можна побачити, як дві галактики праворуч від центру утворюють кільце. Кільце вузьке та блакитне, а ядра двох галактик утворюють опуклість на стороні кільця.
Над кільцем знаходиться яскрава оранжева зірка. Ліворуч від центру видно дві менші спіральні галактики, а також кілька зірок.
Сам фон світлини чорний і всіяний дуже маленькими зірками та галактиками.
Назва сузір'я має давньогрецьке походження. У давньогрецькій міфології Еріданом називалася річка, яку іноді ідентифікують з Нілом або з По. На давньогрецьких картах сузір'я малювали як потік, що ллється із глека Водолія.
Як повідомляв Укрінформ, космічний телескоп NASA/ESA Hubble завдяки камері Wide Field Camera 3 зробив світлину маленької щільної хмари газу та пилу під назвою CB 130-3, що знаходиться у сузір’ї Змія.
Фото: ESA/Hubble & NASA, Dark Energy Survey/DOE/FNAL/DECam/CTIO/NOIRLab/NSF/AURA, J. Dalcanton