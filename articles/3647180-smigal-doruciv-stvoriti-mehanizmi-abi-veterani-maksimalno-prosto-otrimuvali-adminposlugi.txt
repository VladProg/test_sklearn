Ветерани в Україні мають отримувати адмінпослуги максимально швидко і просто, тому в уряді напрацюють відповідні механізми.

Як передає Укрінформ, про це написав Прем'єр-міністр України Денис Шмигаль у Телеграмі.
Він зауважив, що ветеранська політика цьогоріч визначена одним із ключових напрямків роботи уряду, а шляхи її реалізації обговорили під час наради з представниками міністерств і парламенту.
"Маємо зробити так, щоб ветерани отримували всі державні послуги максимально просто й швидко. Тому дав завдання Мінветеранів, Мінсоцполітики разом із Міноборони створити необхідні для цього механізми", - написав Шмигаль.
Він також зауважив, що основа державної ветеранської політики — створення можливостей для людей, які повертаються з війни. Тому під час наради також розглянули питання реалізації ключових потреб: економічної незалежності (продовження військової кар'єри, перенавчання, підтримка у працевлаштуванні, підтримка ветеранського бізнесу), житла та медичних послуг.
Як повідомляв Укрінформ, у Мінветеранів зазначали, що підтримка ветеранського підприємництва є найкращою інвестицією для України.