МЗС Китаю у роковини нападу росії на Україну опублікувало свою “позицію щодо політичного врегулювання української кризи”.

Про це передає Укрінформ із посиланням на МЗС КНР.
Документ складається з 12 пунктів:

повага до суверенітету усіх країн;
відмова від менталітету холодної війни;
припинення бойових дій;
відновлення мирних переговорів;
вирішення гуманітарної кризи;
захист цивільного населення та військовополонених;
безпека атомних електростанцій;
зниження стратегічних ризиків;
сприяння експорту зерна;
припинення односторонніх санкцій;
підтримання стабільності промислових ланцюгів і ланцюгів поставок;
сприяння постконфліктній відбудові.

“Загальновизнане міжнародне право, включаючи цілі та принципи Статуту Організації Об'єднаних Націй, має суворо дотримуватися. Необхідно ефективно підтримувати суверенітет, незалежність і територіальну цілісність усіх країн. Усі країни, великі чи малі, сильні чи слабкі, багаті чи бідні, є рівноправними членами міжнародного співтовариства”, – йдеться у першому пункті.
У пункті про “менталітет холодної війни” зазначено, зокрема, що “всі сторони повинні протистояти прагненню до власної безпеки ціною безпеки інших, запобігати блоковій конфронтації та працювати разом заради миру та стабільності на Євразійському континенті”.
Щодо припинення бойових дій Китай зазначає: “усі сторони повинні підтримати росію та Україну в роботі в одному напрямку та якнайшвидшому відновленні прямого діалогу з метою поступової деескалації ситуації та досягнення всеосяжного припинення вогню”.
В інших пунктах йдеться про припинення бойових дій, відновлення мирних переговорів, вирішення гуманітарної кризи, захист цивільного населення та військовополонених, захист атомних електростанцій. Також Китай закликав до зниження стратегічних ризиків: каже, що загрозі або використанню ядерної зброї слід протистояти.
Китайці також наголошують, що односторонні санкції та максимальний тиск не можуть розв'язувати питання, а лише створюють нові проблеми.
“Китай виступає проти односторонніх санкцій, не санкціонованих Радою Безпеки ООН. Відповідні країни повинні припинити зловживання односторонніми санкціями та “юрисдикцією довгої руки” проти інших країн, щоб зробити свій внесок у деескалацію кризи в Україні та створити умови для того, щоб країни, що розвиваються, розвивали свою економіку та покращували життя своїх людей”, – зазначили у МЗС.
Раніше посол Китаю в ООН Чжан Цзюнь під час анонсу оприлюднення цього документа заявив, що його китайська сторона не називає мирним планом.
«Ми ніколи не називали це мирним планом. Це позиційний документ. Головним чином ми будемо закликати до миру, до діалогу, до мирного врегулювання», — передавало Reuters.
Як повідомляв Укрінформ, 19 лютого Дмитро Кулеба зустрівся з топдипломатом Китаю Ван Ї на полях Мюнхенської безпекової конференції. Ван Ї заявив, що Китай підтримує територіальну цілісність України і виступає за мирні переговори для розв’язання “конфлікту” між Києвом і москвою. За його словами, з наближенням річниці війни Китай “оприлюднить документ з позицією щодо українського питання”.