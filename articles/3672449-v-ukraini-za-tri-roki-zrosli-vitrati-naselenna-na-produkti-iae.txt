Частка витрат на продукти харчування у загальних витратах українців у 2021 році зросла до 41,6%, тоді як у 2019-му цей показник становив 39,7%.



Як передає Укрінформ, про це повідомляє пресслужба Національного наукового центру «Інститут аграрної економіки» з посиланням на оновлену статистичну інформацію Міністерства сільського господарства США (USDA) стосовно витрат на харчування вдома у різних країнах світу.
Зазначається, що за даними USDA, у 2019 році кожен українець витрачав на харчі та безалкогольні напої в середньому 874 дол. США на 1 особу. У 2020 році цей показник зріс до 964 дол. США, а в 2021-му сягнув 1242 дол. США. Крім того, частка витрат на продовольство в загальних витратах для жителів України також збільшувалась. У 2019 році вона складала 39,7%, у 2020-му – 41,2%, а у 2021-му – 41,6%.
Загалом, середня частка витрат на харчування на одну людину по світу склала 24,6% у 2019 році, 25,8% – у 2020 році та 25,5% – у 2021 році. Старший науковий співробітник відділу економіки аграрного виробництва та міжнародної інтеграції інституту Богдан Духницький відзначив, що за два роки пандемії частка витрат на харчування у світі збільшилась майже на 1%.
У грошовому виразі витрати зросли майже на 300 дол. США. Один мешканець планети 2019 року купував у середньому продуктів харчування на суму 1387 дол. США, 2020 року – на 1428 дол. США, а 2021 року – на 1686 дол. США.
Для Сполучених Штатів Америки, які посіли перше місце в рейтингу-2021 року, частка витрат на харчування зросла з 6,2% у 2019 році до 6,7% у 2021-му, а їх фактичне значення – з 2357 дол. США до 3070 дол. США на 1 особу відповідно.
Німеччина, яка займає дев’яте місце у рейтингу, у 2019 році мала частку витрат на харчування 10,8% (2268 дол./особу). У 2021 році ці показники зросли до 12% (2897 дол./особу).
У рейтингу USDA, за підсумками 2021 року, Україна посіла 92 місце між Ефіопією (41,3% витрат на харчування, 245 дол./особу) та Камбоджею (42,7%, 546 дол./особу), перебуваючи серед країн, де відсоток витрат на продовольство є одним з найвищих.
Духницький зауважив, що у 2022 році негативні наслідки війни прямо вплинули на зростання цін на продукти харчування як в Україні, так і за її межами. Зокрема, за даними Індексу продовольчих цін ФАО, у 2022 році його значення стало найбільшим в історії спостережень (143,7 пункти), на 14% перевищивши показник 2021 року. Водночас індекс споживчих цін на продукти харчування та безалкогольні напої в Україні за підсумками 2022 року становив 126,6%, тобто подорожчання виявилось фактично вдвічі більшим.
На думку науковця, хоча інформації по витратах на продовольство за 2022 рік наразі немає, відповідно до наведених тенденцій варто очікувати подальшого зростання цін при обмеженій купівельній спроможності населення. Духницький прогнозує, що частка витрат на продукти харчування в Україні залишатиметься такою ж високою.
Як повідомляв Укрінформ, за даними Державної служби статистики, інфляція на споживчому ринку України в січні 2023 року порівняно з груднем 2022-го становила 0,8%. За перший місяць року споживчі ціни зросли на 26% у порівнянні з січнем 2022 року.