США розглядають можливість обмеження поставок обладнання для виробництва чипів у Китаї, включно з мікросхемами пам’яті NAND, які виготовляє китайська корпорація YMTC.

Про це повідомляє Reuters із посиланням на обізнані джерела, передає Укрінформ.
«Це стане першою спробою з боку Сполучених Штатів застосувати заходи експортного контролю до китайського виробництва чипів пам’яті, які не мають спеціалізованого військового застосування, і це представляє ширший погляд на американську національну безпеку», - йдеться у публікації.
Як зазначається, у разі схвалення такого кроку передбачається запровадити заборону на постачання американського обладнання на заводи в Китаї, які виробляють передові мікросхеми NAND. Головна мета такого рішення полягає в захисті американських виробників чипів пам’яті Western Digital Corp і Micron Technology Inc, які разом займають приблизно чверть ринку чипів NAND.
Водночас зазначається, що це може зашкодити південнокорейським виробникам мікросхем пам’яті Samsung і SK Hynix. Зокрема, Samsung має дві великі фабрики в Китаї, а SK Hynix перебуває у стадії купівлі бізнесу Intel Corp з виробництва мікросхем NAND у Китаї.
Чипи NAND використовуються в побутовій та іншій електроніці для роботи блоків пам’яті пристроїв. Зокрема, об'єм даних, які може зберігати телефон або ноутбук, залежить від того, скільки чипів NAND він містить, а також наскільки вони сучасні.
Фото: Getty Images