Президент Володимир Зеленський обговорив із президентом Туреччини Реджепом Таїпом Ердоганом питання експорту українського зерна, повернення українських полонених та реалізації формули миру.

Про це йшлося під час телефонної розмови лідерів, повідомляє Укрінформ з посиланням на пресслужбу Глави Української держави.
Зазначається, що президенти наголосили на необхідності продовження експортної зернової угоди та відзначили можливість її розширення на інші порти України. Глави держав також підтримали подальшу дію української гуманітарної ініціативи Grain from Ukraine.
Зеленський подякував турецькому колезі за організацію зустрічі омбудсменів України, Туреччини та росії в Анкарі. Глава Української держави висловив сподівання на сприяння Турецької Республіки у поверненні до України політичних в'язнів Кремля, цивільних заручників та військовополонених, а також дітей, які були депортовані з тимчасово окупованих територій України.
Президенти також детально обговорили необхідні дипломатичні зусилля для реалізації формули миру.
Зі свого боку Ердоган висловив глибокі співчуття у зв’язку з авіакатастрофою у Броварах на Київщині, унаслідок якої загинули люди, зокрема найвище керівництво Міністерства внутрішніх справ України. Він відзначив допомогу українського МВС під час лісових пожеж у Туреччині у 2021 році та наголосив на значному особистому внеску міністра Дениса Монастирського в оборону України від російської агресії.