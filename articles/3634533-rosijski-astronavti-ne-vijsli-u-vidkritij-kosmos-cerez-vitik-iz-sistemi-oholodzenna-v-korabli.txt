Пара російський космонавтів не змогла вийти у відкритий космос через витік рідини у російському космічному кораблі «Союз».

Як передає Укрінформ, про це повідомляє Space.com.
Витік, який був помічений у системі охолодження космічного корабля «Союз МС-22», був вперше виявлений у четвер, 15 грудня, о 02.45 годині за київським часом, приблизно за годину й 40 хвилин до того, як члени екіпажу «Expedition 68» Сергій Прокоп’єв і Дмитро Петелін з російської федеральної космічної корпорації «роскосмос» повинні були почати свій вихід у відкритий космос тривалістю 6 годин 40 хвилин.

Їхня позакорабельна діяльність була скасована після того, як двоє космонавтів уже наділи свої скафандри та скинули тиск у шлюзовій камері, щоб почати вихід у відкритий космос. Вони були змушені повернутися назад на Міжнародну космічну станцію.
У NASA своєю чергою заявили, що наразі не мають інформації щодо причини витоку рідини, який тривав щонайменше три години.

Зазначається, що саме «Союз МС-22» повинен буде пізніше повернути російських космонавтів на Землю після завершення їхньої місії на МКС.
Як повідомляв Укрінформ, російський супутник «Космос-2560», запущений у жовтні цього року, увійшов в атмосферу Землі 10 грудня, не пропрацювавши й двох місяців.