Королівський канадський монетний двір випустив кольорову срібну монету у формі української писанки.

Як повідомляє кореспондент Укрінформу, про це йдеться на сайті Королівського канадського монетного двору.

Монета стала вже не першою «писанкою» у колекції канадського монетного двору й цього разу міститиме мотиви мистецтва трипільців.

На реверсі монети нанесені кольорові візерунки, а на аверсі - профіль королеви Єлизавети ІІ. Монета викарбувана із 31,82 гр чистого срібла та має номінал у 20 канадських доларів. Її загальний наклад склав 7,5 тис. штук і був розпроданий за кілька днів.
Зауважимо, що усі прибутки, отримані від продажу монети, будуть передані ініціативі Український гуманітарний заклик, що допомагає українцям, які постраждали від російської агресії.