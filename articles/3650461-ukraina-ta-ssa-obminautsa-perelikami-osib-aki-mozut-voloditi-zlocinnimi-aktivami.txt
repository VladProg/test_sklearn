Українська міжвідомча група з пошуку, арешту та конфіскації активів Task Force й оперативна група KleptoCapture Міністерства юстиції Сполучених Штатів Америки обміняються переліками найбільш пріоритетних осіб, які мають потенційно злочинні активи та стосовно яких є кримінальні провадження з реальною судовою перспективою.

Як передає Укрінформ, про це повідомляє Офіс генерального прокурора за підсумками онлайн-зустрічі представників української Task Force з американськими колегами із KleptoCapture Девідом Лімом, Ендрю Адамсом і Майклом Чу.
Зазначається, що під час зустрічі сторони обговорили практичні аспекти співпраці та законодавчі особливості США щодо конфіскації російських злочинних активів.
Як зауважив перший заступник керівника Task Force Ukraine, радник Офісу Президента Владислав Власюк, українська група підтримує постійний відкритий діалог з міжнародними партнерами та колегами з інших країн. "Адже для нас важливо використовувати всі доступні інструменти та механізми для досягнення кінцевої мети — конфіскації активів російських олігархів на користь України", — підкреслив він.

Окрему увагу під час зустрічі сторони приділили обговоренню правових інструментів пошуку й арешту активів і механізмів їх конфіскації. Як зазначається, обидві групи користуються схожими юридичним процедурами та інструментами, що дозволить ефективно співпрацювати й надалі.
За даними Офісу генпрокурора, TaskForce Ukraine уже направила кілька запитів до американських колег про надання інформації стосовно конкретних осіб, причетних до злочинів. Вони будуть розглянуті незабаром.
Учасники зустрічі зауважили, що Task Force Ukraine та KleptoCapture мають схожі цілі й цінності щодо боротьби з корупцією олігархів і спільну кінцеву мету — конфіскацію злочинних активів.
Сторони домовилися продовжити взаємодію та співпрацю української й американської груп у межах розслідувань конкретних кейсів стосовно окремих суб‘єктів.
Як повідомляв Укрінформ, в уряді розглядають чотири джерела фінансування відбудови України, основним з них є конфісковані російські кошти.
Фото: Офіс Генпрокурора