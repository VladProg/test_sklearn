російський омбудсман тетяна москалькова запевнила, що рф не має бажання залишати в себе вивезених з України дітей, які хочуть повернутися на батьківщину.

Про це в ефірі телемарафону сказав Уповноважений ВР з прав людини Дмитро Лубінець, передає Укрінформ.
За його словами, під час однієї із зустрічей москалькова сказала, що у неї є список дітей, які хочуть повернутися в Україну.
«Вона не назвала прізвища і кількість цих дітей. Але проговорила: якщо будуть звернення родичів українських дітей, які хочуть забрати їх додому, то вона максимально цьому сприятиме. Сказала, що «у нас немає бажання залишати у рф дітей, які мають родичів на території України та хочуть повернутися в Україну», - розповів Лубінець.
Він додав, що вже отримав такі звернення.
«І я хотів би звернутися до всієї України: родичів, батьків, опікунів, бабусь і дідусів тощо. Якщо у вас є інформація, що ваші діти перебувають на території рф, і ви хочете їх забрати – будь ласка, зверніться до нас (до Офісу Уповноваженого ВР з прав людини – ред.)», - закликав посадовець.
Як повідомляв Укрінформ, омбудсмани України та росії провели перемовини щодо звільнення військовополонених і цивільних. У ході зустрічі обговорювалося й питання повернення до України дітей, вивезених до рф.
Фото: Людмила Денісова, Телеграм