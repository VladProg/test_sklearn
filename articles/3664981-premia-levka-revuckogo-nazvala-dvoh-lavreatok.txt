Композиторка із творами для струнних і виконавиця – флейтистка стали лавреатками музичної премії імені Левка Ревуцького у 2023 році.

Про це повідомляє пресслужба Державного агентства з питань мистецтв та мистецької освіти у Фейсбуці, передає Укрінформ.

У номінації «композиторська творчість» лавреаткою стала композиторка Рената Сокачик за твори «Речитатив» для скрипки соло, твори для струнного оркестру - «Неправильні хорали» та дві мініатюри на норвезькі теми.
Серед виконавців перемогла учасниця оркестру Львівської національної філармонії Наталія Кожушко-Максимів за концертні програми останніх трьох років для флейти.
Як повідомлялося, премія імені Л.М. Ревуцького у розмірі 20 тис. грн присуджується щороку за досягнення молодих композиторів і виконавців у сфері професійного композиторського та виконавського мистецтв. Цього року за неї змагалися два композитори та сім виконавців.