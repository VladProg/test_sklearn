Швеція і Канада заявили, що їх команди не виступлять на цьогорічному чемпіонаті світу з боксу.

Про це повідомили на Inside The Games, передає Укрінформ.
«Враховуючи тривалу корупцію в IBA, ми маємо серйозні занепокоєння через ризик, який оточує наш спорт, а також його майбутнє на Олімпійських іграх. Ми розуміємо, як це рішення вплине на боксерів нашої збірної, і працюємо разом з нашими партнерами, щоб знайти адекватну заміну турніру, щоб продовжити розвиток наших боксерів як перед Панамериканськими іграми, так і перед Олімпіадою у Парижі», - сказав президент асоціації боксу Канади Раян О’Ши.
Голова Шведської боксерської асоціації Пер-Аксель Шьохольм заявив, що рішення IBA дозволити російським і білоруським спортсменам виступати було головним фактором їхнього рішення приєднатися до бойкоту.
«Ми не підтримуємо звернення IBA. Немає ні демократії, ні прозорості. Ми працювали кілька років, щоб досягти змін, але безуспішно. Тоді вони самі прийняли рішення дозволити росії і білорусі змагатися, до того ж під національними прапорами. Ще одна причина полягає в тому, що Олімпіада для нас набагато важливіша, ніж чемпіонат світу, організований IBA. Тож це було легким рішенням для нас», - сказав Шьохольм.
Раніше про бойкот заявили Чехія, США та Ірландія, Велика Британія буде бойкотувати жіночий ЧС.
Як повідомляв Укрінформ, жіночий ЧС з боксу пройде з 15 до 31 березня в Індії, чоловічий - з 1 до 14 травня в Узбекистані.
Фото: gbboxing.org.uk