Спілка письменників презентувала українську соціальну мережу LitCom, яка спеціалізується на подкастах про українські та зарубіжні книжки.

У межаж проєкту відбудеться онлайн - голосування за найкращий літкаст конкурсу "КрутезнеЗНО". Про це Укрінформу повідомили у Національній спілці письменників.
"LitCom, як й інші соціальні мережі, пропонує користувачам використовувати вже звичні для життя в соцмережах форми спілкування – від світлин до коротких повідомлень, що розповідають іншим про інтелектуальне дозвілля. При цьому LitCom зосереджений на можливості створення та просування літкастів, покликаних знайомити з книжками як українських, так і зарубіжних авторів і видавництв. У жовтні 2022 року застосунок LitCom став доступний на AppStore та Google Play.", - йдеться у повідомленні.
Зазначається, що кожен користувач нової соцмережі, яка є повністю українською розробкою, може самостійно створити аудіоканал, через який розміщуватиме подкасти з літератури. Наразі вже у межах проєкту запущено бібліотеку для допомоги у підготовці до ЗНО, де представлено класичні твори української літератури, зокрема, Григорія Сковороди, Івана Котляревського й Тараса Шевченка, а також доробок сучасних авторів, серед яких Софія Андрухович, Оксана Забужко й Марія Матіос.
"На старті LitCom та Всеукраїнський конкурс КрутеЗНО вже запустили безкоштовну шкільну бібліотеку літературних подкастів. 128 літкастів, записаних голосами українських учнів, учителів, книжкових блогерів і навіть прискіпливих читачів на понад 70% творів зі шкільного курсу української літератури, що внесені до ЗНО, – це повноцінна шкільна бібліотека в додатку LitCom, що стала доступною кожному", - повідомляє Спілка.
До 10 листопада 2022 року на LitCom триває онлайн-голосування за найкращі літкасти конкурсу КрутеЗНО: 10 переможців одержать по 10 тисяч гривень за літкаст. Для інших учасників підготовлені призи від партнерів конкурсу, зокрема, від видавництв “Комора” й ВСЛ, Київського театру юного глядача, українського бренду одягу “Зelo”, школи сучасної літературної індустрії та комунікацій Litosvita, амбасадорки конкурсу Алли Мазур.