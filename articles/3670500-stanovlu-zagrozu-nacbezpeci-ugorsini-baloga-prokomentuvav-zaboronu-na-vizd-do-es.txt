Угорці заборонили в'їзд до країни та ЄС транзитом через Угорщину народному депутату Віктору Балозі.

Про це Балога написав у своєму Фейсбуці, передає Укрінформ.
«Отримав нагороду від мілкого діяча сучасності Орбана - становлю загрозу національній безпеці Угорщини. Показово, що угорська влада мене «злякалась» у день встановлення національного державного символа України - Тризуба, замість імперського символа «Великої Угорщини» - турула на Мукачівському замку», - написав нардеп.
За його словами, рішення Угорщини він сприйняв як визнання ефективності своєї боротьби за територіальну цілісність та суверенітет України.
«Тим більше, що «компанія» в мене в списку тих, кого угорці бояться та хочуть не пускати в ЄС, більш ніж достойна - патріоти із різних сфер та регіонів, зокрема, представники СБУ, які ведуть справу проти лідера проорбанівської «КМКС» Брензовича та львівські активісти, які борються з імперськими символами на нашій українській землі», - додав Балога.
Він зазначив, що до друзів України в ЄС «їздив та буду їздити, а в орбанівську Угорщину не збирався та не збираюсь».
Як раніше повідомляв Укрінформ, торік восени в Мукачеві демонтували угорського орла-Турула, один із символів Великої Угорщини. Він знаходився на бастіоні Мукачівського замку «Паланок». Замість угорського турула там встановили тризуб.