Суд наклав арешт на оптову партію мінеральних добрив російського й білоруського виробництв, загальна вартість якої становить майже 100 мільйонів гривень.

Як передає Укрінформ, про це повідомляє Служба безпека України.
Продукція була виявлена у 170 вагонах, які перебували в Миколаєві на території морського спеціалізованого порту, що входить до бізнес-структури підсанкційного олігарха Дмитра Фірташа. Загальний об’єм вилученого майна становить 11,8 тисяч тонн.
Встановлено, що залізничні контейнери з міндобривами прибули в Україну ще до початку повномасштабного вторгнення російської федерації та перебували в режимі «транзит». Вантаж належав двом іноземним компаніям – «Уралкалий» і «Беларуськалий».
За даними СБУ, у подальшому власники товару планували переправити його до третіх країн для продажу й одержання мільйонних прибутків, частина з яких у вигляді податків пішла б на фінансування війни проти України.

Правоохоронці ініціювали передачу вилученого майна в управління Національного агентства з питань виявлення, розшуку та управління активами, одержаними від корупційних та інших злочинів (АРМА).
Кримінальне провадження відкрите за ст. 212 (ухилення від сплати податків, зборів) Кримінального кодексу України. Триває розслідування для встановлення всіх обставин злочину і притягнення винних до відповідальності.
Як повідомляв Укрінформ, раніше в Україні арештували 32 млн грн найбільшого виробника металургійного глинозему та гідроксиду алюмінію, власником якого є підсанкційний російський олігарх.
Фото: СБУ