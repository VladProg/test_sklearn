Російські та білоруські спортсмени брали участь у Відкритому Чемпіонаті Австралії.

Директор Australian Open Крейг Тайлі просить про більшу підтримку українських тенісистів та тенісисток, повідомляє ABC, передає Укрінформ.

«Хотів би, щоб тенісний світ більше підтримував українців, оскільки я провів багато часу із ними та багато вивчив про їхню ситуацію. І найголовніше - ніхто з них зараз не може повернутись додому. В них немає дому, тому вони мандрують світом для того, щоб грати в теніс. Для цього їм просто потрібно поїхати до наступного міста. А всі інші спортсмени, всі ми можемо повернутись додому. Тож думаю, що ми маємо краще розуміти це. Я б хотів, щоб світ тенісу та, можливо, інший спорт щотижня, коли виступає українець або українка, турнір має підтримувати його або її фінансово весь час до наступного тижня. Думаю, це було б прекрасно для спорту і я б заохочував наш спорт робити це. Протягом трьох тижнів, коли вони були тут, ми робили так», - сказав Тайлі.

В той же час Крейг Тайлі заявив, що не підтримує відсторонення російських спортсменів з міжнародних змагань.

«Ми не підтримуємо відсторонення російських спортсменів. Вони виступали, як індивідуальні спортсмени, але ми підтримуємо заборону їм виступати, як частина російської команди. Нам потрібно знати, що російські гравці також мають проблеми - так сталось, що вони є вихідцями з тієї країни. Усі, з ким я спілкувався, проти війни. Ви бачили, як Рубльов написав на камері «Ні війні». В них в росії є родини, тож завжди небезпечно бути відкритими. А відвертість, я впевнений, також піддає їхні родини ризику. Тож, потрібно відстежувати їхній добробут також», - додав Тайлі.

Як повідомляв Укрінформ, чемпіоном Australian Open в одиночному розряді серед чоловіків став Новак Джокович.
Фото: аbc.net.au