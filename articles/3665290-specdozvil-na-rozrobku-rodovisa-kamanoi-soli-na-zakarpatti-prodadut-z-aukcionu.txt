Спецдозвіл на розробку родовища кам’яної солі в Закарпатській області виставлять на аукціон.

Про це повідомив у Фейсбуці виконувач обов'язків начальника Закарпатської ОВА Мирослав Білецький, передає Укрінформ.
“7 лютого Державна служба геології та надр України проведе аукціон з продажу спецдозволів на користування надрами, де одним із лотів стане Західнотереблянська ділянка в Закарпатській області”, - зазначив Білецький.
Це родовище із покладами кам’яної солі розташоване на околиці с. Теребля Тячівського району. Переможець отримає дозвіл на геологічне вивчення та дослідно-промислову розробку ділянки.
Стартова ціна лота – 548 250 грн.
За словами в.о. начальника ОВА, це вже друга спроба виставити на аукціон спецдозволи на користування надрами цього родовища: наприкінці 2022 року після торгів заявник, який запропонував найвищу ціну, так і не викупив дозвіл.
Як повідомлялося, на Закарпатті у 2022 році почали розробляти Буштинське родовище солі.
Раніше на Закарпатті добували сіль на Солотвинському солеруднику, але після аварії на одній із шахт промислове виробництво солі припинилось. Наразі Солотвинські соляні шахти затоплені.