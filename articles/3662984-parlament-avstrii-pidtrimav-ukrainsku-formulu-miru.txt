Парламент Австрії закликав федеральний уряд виступати за негайне виведення російських військ з України та встановлення справедливого миру з урахуванням розробленої Україною Формули миру.

Як передає власний кореспондент Укрінформу, відповідну постанову було ухвалено Національною радою Австрії на засіданні у вівторок.
"Національна рада постановляє…закликати федеральний уряд, зокрема, федерального міністра з європейських справ, й надалі рішуче виступати за негайне припинення російських атак та невідкладне і повне виведення російських військ з території України, а також повне відновлення територіальної цілісності та суверенітету України, як і за повагу росією основоположних норм міжнародного права та Статуту ООН", - йдеться у постанові "Щодо підтримки України проти російської агресії".
Також австрійський парламент закликав уряд та главу МЗС "підтримувати всі двосторонні та багатосторонні ініціативи, зокрема в рамках ООН та ОБСЄ, що можуть вести до деескалації війни та початку серйозних мирних переговорів між москвою та Україною з метою досягнення справедливого миру та з урахуванням розробленої Україною формули з 10 пунктів".
Крім того, австрійський уряд було закликано продовжувати виступати на всіх рівнях за дотримання та виконання норм міжнародного права, зокрема гуманітарного права та прав людини, і при цьому особливо сприяти дотриманню зобов'язань за міжнародним правом, що ґрунтуються на Женевських конвенціях і протоколах щодо захисту цивільного населення та поводження з військовополоненими.
Поруч з цим, австрійський парламент заявив про необхідність "продовження надання гуманітарної допомоги Україні та країнам-сусідам, які найбільше безпосередньо постраждали від гуманітарних наслідків війни".
У пропозиції щодо постанови також нагадується, що Національна рада 24 лютого рішуче відразу засудила агресивну війну росії проти України "як порушення міжнародного права та територіальної цілісності і суверенітету України", і засудження цієї війни та підтвердження повної солідарності з Україною було продемонстровано також у подальших постановах. Також було вказано на те, що Австрія повністю підтримала дев'ять пакетів санкцій Євросоюзу проти росії, а також білорусі. "Продовження єдиної та послідовної позиції ЄС проти російської агресії та повна підтримка суверенітету і територіальної цілісності України є надзвичайно важливими в цьому контексті", - зазначається у документі.
Окремо в ньому згадувалося про жахи російської агресії та задокументовані вже понад 40 тис. воєнних злочинів і злочинів проти людяності, вчинених російськими військами, та необхідність притягнення винних до покарання.
"Ця агресія росії проти України наразі є найбільшою загрозою миру в усьому світі і, зокрема, європейській архітектурі безпеки, а також демократичним цінностям в Європі", - йшлося у пропозиції щодо постанови.
Вона була подана, а після обговорення також схвалена депутатами від чотирьох парламентських партій - як правлячих, так і опозиційних. На підтримку постанови "Щодо підтримки України проти російської агресії" виступили "Австрійська народна партія" та "Зелені", які входять до урядової коаліції, та опозиційні "Соціал-демократична партія Австрії" і "Neos".
Єдиною партією, яка не голосувала за документ, стала правопопулістська та проросійська "Австрійська партія свободи" (FPÖ). У своїй промові під час представлення постанови речниця "Зелених" Єва Ернст-Дзідзич засудила позицію FPÖ, яка "стоїть в куточку, не пропонує ніяких рішень, а натомість ветує все запропоноване". Вона закликала депутатів цієї партії "зайняти сторону прав людини, цивільного населення в Україні та передусім міжнародного права".
Як повідомлялося, у листопаді 2022 року Президент Володимир Зеленський презентував Українську формулу миру. Зокрема, йдеться про забезпечення радіаційної, ядерної, продовольчої, енергетичної безпеки, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.