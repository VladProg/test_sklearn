Уповноважений ВР із прав людини Дмитро Лубінець під час зустрічі у Страсбурзі з директором Департаменту Ради Європи щодо боротьби з дискримінацією Генерального директорату з питань демократії та людської гідності Йєруном Шоккенбруком обговорив із ним питання депортації українських дітей.

Про це у Фейсбуці повідомила пресслужба Офісу омбудсмена, передає Укрінформ.
«Дмитро Лубінець насамперед подякував за підтримку в спільній боротьбі за захист прав людини. Він презентував структуру Офісу омбудсмена та інформброшуру щодо ситуації в Україні, окремо поінформував про проблему депортації українських дітей», - уточнили у пресслужбі.
Окрім того, український омбудсмен презентував директору Департаменту з питань боротьби з дискримінацією спецдоповідь щодо додержання прав осіб, які постраждали внаслідок збройної агресії росії проти України.
Лубінець попросив Шоккенбрука про допомогу в організації Конференції із захисту прав національних спільнот та технічну підтримку моніторингових візитів до місць компактного проживання представників нацспільнот.
«Нам важливо, щоб міжнародні партнери бачили необхідність в підтримці України», - сказав Уповноважений ВР з прав людини.
Як повідомлялося, станом на 30 січня в Україні вважаються депортованими 14 732 дитини.
Фото: Офіс Омбудсмена України