У Музеї війни відкрили мурал «Україна - щит Європи», який є доповненням до основної експозиції про російсько-українську війну.

Про церемонію відкриття муралу, розміщеного на стіні Виставкового центру Музею, повідомляє кореспондент Укрінформу.

"Ця виставка - "Україна - розп'яття" дійсно відвідувана багатьма міністрами та президентами - ми її ледь не всьому польському уряду показували. Усі гості виходять з виставки з дуже змішанними почуттями, але з чітким розумінням того, що приносить ця війна на територію України. Тому дуже символічно, що відкриватиме її цей мурал", - сказав міністр культури та інформаційної політики Олександр Ткаченко.

Зазначається, що автором зображення є ілюстратор і плакатист Нікіта Тітов. Два полюси композиції представлено мапою Європи та снарядами у кольорах російського триколору, які летять в її сторону. На заваді трагедії стала Україна, що загородила собою, немов би щитом, європейський континент, однак "зазнала поранень": на площині картографічної країни - стилізовані простріли. Організатори наголошують, мурал є візуальним нагадуванням усім відвідувачам про важливу місію, яку наразі несе зранена Україна.

Директор Музею Війни Юрій Савчук зазначив, що ідея створення муралу - це експромт, який став відповіддю на дискусію з відвідувачами про нагальні зміни в просторі музею.
"Народження задуму до цього муралу сталося 6 серпня, коли у нас були відвідувачі - студенти Київської школи економіки, які займаються архітектурою та дизайном. І наша дискусія вийшла далеко за межі розповіді про експозицію. Ми експромтом почали обговорювати, як змінювати простір нашого музею, не відкладаючи на майбутнє ", - сказав він.

Втілювала задум спромоглася команда MuralMarket на чолі з художником Ярославом Єфремовим. Він зазначив, що працювати довелося у швидкому темпі попри обстріли Києва.
"У нас на все було 5-6 днів. Нікіта зробив ескіз, дуже влучно підібравши концепцію та сюжет. Коли ми почали роботу, то почався масований ракетний обстріл Києва, але це нас не зупинило - ми працювали кожен день, аби представити мурал саме сьогодні, 14 жовтня", - сказав Єфремов.
Директор Польського Інституту у Києві Роберт Чижевський наголосив, що наразі Україна є щитом не тільки для Європи, а й для українців, які вимушено поїхали з Батьківщини.
"У поляків не було держави в ХІХ ст., але у нас були повстання і Європа вважала, що ми її захищаємо. І тому ми в еміграції залишалися поляками. Наразі багато дітей з України виїхало за кордон, де вони будуть асимілюватися. Однак, я вважаю, що пам'ять про те, що тут існують захисники Європи, буде тримати українську молодь за кордоном біля української думки. І щит цей захищає не просто Європу, а й українців, які там проживають", - зазначив він.
Як повідомлялося, 8 травня у Києві відкрили виставку про нинішню українсько-російську війну "Україна - Розп‘яття".