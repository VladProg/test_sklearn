Одним із питань для обговорення на саміті Україна-ЄС є продовження проживання українців в європейських державах, куди вони тимчасово переїхали через повномасштабну російсько-українську війну.

Про це заступниця голови Комітету Верховної Ради України з питань європейської інтеграції, голова постійної делегації ВРУ в ПАРЄ Марія Мезенцева (парламентська фракція "Слуга народу") розповіла під час брифінгу в Медіацентрі "Україна – Укрінформ".
"На саміті високого рівня обговорюється питання продовження проживання наших співгромадян на території ЄС. Це питання фінансової підтримки. Це питання так званої тимчасової інтеграції у сфері освіти, у сфері можливості працювати і права на роботу", – зазначила Мезенцева.
Народна депутатка підкреслила, що значна частина громадян, які виїхали з України після початку повномасштабного російського вторгнення, оселилися в державах Євросоюзу. За її словами, ці люди, серед яких переважно жінки або жінки з дітками, працеспроможні, активні та освічені. Мезенцева зауважила, що вони зараз долучаються до розвитку економік українських партнерів у ЄС.
"Їх перебування в європейських країнах і подальше повернення додому, звісно, стає однією з головних стратегій для нашої держави", – підкреслила парламентарка.
У цьому контексті Мезенцева уточнила, що опрацюванням питань та проблем, з якими зіштовхуються українці за кордоном, займається робоча група, членами якої є вона, міністерка соціальної політики Оксана Жолнович та віцепрем'єр-міністр з питань європейської та євроатлантичної інтеграції України Ольга Стефанішина.
Водночас депутатка поінформувала, що під час саміту обговорюється військова та фінансова підтримка України, а також питання євроінтеграції держави.
Як повідомлялося, у Києві 3 лютого відбувається саміт Україна - ЄС. Одне з ключових питань заходу – перспектива якнайшвидшого початку переговорного процесу про вступ України до Євросоюзу після виконання всіх рекомендацій Єврокомісії.