Документальний фільм “Між небом та горами” покажуть на кінофестивалі FIPADOC - International Documentary Festival у Франції.

Як передає Укрінформ, про це Державне агентство з питань кіно повідомляє у Фейсбуці.
Стрічка “Між небом та горами” режисера Дмитра Грешка буде представлена у секції EUROPEAN STORIES. Фільм створений UP UA STUDIO за підтримки Держкіно.
Фільм “Між небом та горами” (Mountains and heaven in between) розповідає про події 2020 року, коли світу загрожує пандемія нового та невідомого COVID-19. В цей час гірське село Колочава на Закарпатті продовжує жити буденним життям, адже люди тут постійно постають перед труднощами. А єдина станція швидкої допомоги в селі та чотири жінки-фельдшерки працюють у звичайному режимі.
“Жителі села народжуються, одружуються, святкують і зрештою помирають. Життя занадто коротке, щоб його можна було поставити на паузу. Здається, цей життєвий цикл триватиме вічно, але чи зможуть вони вижити, якщо наступна пандемія стане більш смертельною?”, - додають в Держкіно.

Кінофестиваль проходить з 20 по 28 січня в місті Біарріц, Франція.
Як повідомляв Укрінформ, дансько-українсько-шведський документальний фільм “Будинок зі скалок” претендуватиме на отримання “Оскара” цього року.
Фото: кадр з фільму