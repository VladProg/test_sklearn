Шістьох службовців Укроборонпрому підозрюють у розтраті понад 5 млн грн бюджетних коштів під час закупівлі неякісних товарів військового призначення.

Як передає Укрінформ, про це повідомляє Офіс генерального прокурора.
«За процесуального керівництва прокурорів Офісу генерального прокурора шести службовим особам одного з державних підприємств Укроборонпрому повідомлено про підозру у розтраті коштів (ст. 191 Кримінального кодексу України)», - ідеться в повідомленні.
За даними слідства, службові особи держпідприємства в березні 2022 року під час активної фази збройної агресії рф здійснили закупівлю товарів військового призначення на суму понад 5 млн грн.
Проте, вони не відповідали умовам договору щодо якості таких товарів та були непридатні для фактичного використання. В подальшому їх передали одній із військових частин Збройних сил України для виконання бойових завдань.
«Факти не відповідності технічним умовам продукції та втрати активів держпідприємства встановлено комплексом судових експертиз та інших доказів, отриманих за результатами проведення слідчих дій», - сказано в повідомленні.
Наразі вирішується питання щодо обрання підозрюваним запобіжних заходів.
Як повідомляв Укрінформ, у грудні правоохоронці завершили розслідування у справі за підозрою колишньої очільниці департаменту капітального будівництва Міністерства оборони України та її спільника - директора компанії-забудовниці в розтраті понад 18 млн грн, виділених на купівлю житла для військових.