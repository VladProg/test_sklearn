Інформацію про переміщення, рух або розташування підрозділів Збройних сил України можна поширювати лише уповноваженим державним інституціям, цивільним і військовим, які не мають відповідних повноважень, повідомляти публічно або публікувати в соціальних мережах відповідні дані заборонено.

Про це заступниця міністра оборони України Ганна Маляр наголосила в Телеграмі, передає Укрінформ.
"Нагадаю, що за поширення інформації про переміщення, рух або розташування військ ЗСУ, якщо така інформація не розміщувалася у відкритому доступі Генштабом, Міноборони або іншими уповноваженими державними органами — встановлена кримінальна відповідальність. Тобто, заборонено публічно повідомляти куди рухаються війська — просунулись, відійшли, зупинились — це можуть повідомляти тільки уповноважені державні інституції", — зазначила вона.
Як уточнила Маляр, щодо цивільних осіб — заборона поширюється на всіх, крім офіційно уповноважених, серед яких, приміром, цивільні уповноважені особи Міноборони. Те ж саме стосується військових.
Заступниця міністра наголосила, що не всі військовослужбовці мають право говорити публічно або писати в соцмережах про переміщення військ, а лише уповноважені. Так, ідеться про дуже вузьке коло людей: головний командувач, начальник Генерального штабу й уповноважені офіційні спікери Збройних сил України.
Як повідомляв Укріформ, за даними розвідки, росія намагається використовувати українських журналістів для проведення інформаційно-психологічних операцій. Найближчим часом очікується комплексне та масштабне вкидання ворогом фейкових новин, яке здійснюватиметься із залученням усього спектру сучасних інформаційних засобів і спрямоване на підрив довіри до України з боку західних партнерів.