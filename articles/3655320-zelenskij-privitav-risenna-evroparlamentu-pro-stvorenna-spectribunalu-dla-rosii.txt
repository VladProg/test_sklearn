Президент Володимир Зеленський привітав ухвалення Європейським парламентом резолюції про створення спеціального трибуналу для притягнення до відповідальності винних у злочинах проти України.

Як передає Укрінформ, про це ідеться в Твіттері глави Української держави.
“Вітаю ухвалення резолюції Європарламентом про створення спеціального трибуналу щодо злочину агресії проти України. Закликаю всіх наших партнерів підтримати такий трибунал”, - зазначив Зеленський.
Він наголосив, що росія має бути притягнута до відповідальності за свою агресивну війну, а справедливість має перемогти.
Своєю чергою голова Верховної Ради України Руслан Стефанчук також привітав схвалення Європейським парламентом резолюції про створення спеціального трибуналу щодо скоєння злочину агресії проти Української держави.
"Європейський парламент схвалив резолюцію щодо підтримки створення спеціального трибуналу щодо злочину агресії проти України! Я щиро вітаю та вдячний за це важливе рішення. Саме злочин агресії був першопричиною усіх варварств, які вчинила рф", – зазначив Стефанчук.

На його переконання, не лише для України, а й для світу важливо, аби вище військово-політичне керівництво росії понесло відповідальність за всі злочини, за весь терор, вчинений на українській землі.
Голова ВРУ висловив сподівання, що рішення Європарламенту підтримають держави-члени ЄС. "росія - країна-терорист. І рф не вдасться уникнути покарання та вироку, як і всім ідеологам цієї жахливої війни", – наголосив спікер українського парламенту.
Як повідомлялося, Європейський парламент 19 січня більшістю голосів ухвалив резолюцію на підтримку дій зі створення міжнародного трибуналу для притягнення до відповідальності всіх, хто винний у злочині агресії проти України.
Раніше Україна виступила з ініціативою створення міжнародного спеціального трибуналу, який притягне до кримінальної відповідальності керівництво росії за скоєння злочину агресії проти України.
Фото: ОП