У Рівному 14 жовтня відкриється традиційний Міжнародний салон художньої фотографії «Фотовернісаж на Покрову-2022».

Як передає Укрінформ, про це повідомляє Рівненська обласна державна адміністрація.
«14 жовтня у Рівному відкриється вже традиційний Міжнародний салон художньої фотографії «Фотовернісаж на Покрову-2022». Цьогоріч він відбуватиметься всімнадцяте», - йдеться у повідомленні.
Зазначається, що його тема – «Війна в Україні. Світ проти війни в Україні». Особливістю цьогорічного фотосалону стане те, що всі представлені світлини зроблені після 24 лютого.

«На знімках українських авторів – переважно розруха, руїни після обстрілів. А ось на фото з-за кордону - переважно акції на підтримку України, протести проти війни», - розповів автор проєкту Олександр Харват.
Загалом в експозиції буде 130 робіт від 50 авторів із 11 країн світу: України, Іспанії, Італії, Латвії, Литви, Німеччини, Польщі, Словаччини, Франції, США, Чехії.
Зазначається, що за час існування «Фотовернісажу на Покрову» з’явилися автори, які беруть участь у проєкті з року в рік. Однак є і нові імена. Серед фотографів, які надіслали свої роботи, є і переселенці, зокрема з Маріуполя.
Відкриття «Фотовернісажу на Покрову-2022» заплановане у Рівненському міському будинку культури о 15 годині.
Підкреслюється, що якщо ж у цей час лунатиме сигнал повітряної тривоги, дійство перерветься, щоб всі відвідувачі могли пройти в укриття.
Виставка у Рівному триватиме упродовж місяця. Потім експозиція «помандрує» іншими містами.