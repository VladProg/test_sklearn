Із початку використання інструменту державних гарантій на портфельній основі українські банки видали кредитів на 61,45 млрд грн для підтримки мікро-, малого та середнього бізнесу.

Як передає Укрінформ, про це повідомляє пресслужба Міністерства фінансів України.
"У рамках підтримки мікро, малого та середнього бізнесу в Україні з початку використання інструменту державних гарантій на портфельній основі, з грудня 2020 року, видано 19 286 кредитів на загальну суму 61,45 млрд гривень" - йдеться в повідомленні.
У грудні 2022 року укладено 1 672 кредитні договори на суму 4,041 млрд грн із часткою зобов’язань за основним боргом, гарантованих державою, в обсязі 2,007 млрд гривень
Зазначається, що станом на 1 січня 2023 року 28 банків-кредиторів обслуговують 16 745 кредитів на суму 52,656 млрд гривень. Зобов’язання за основним боргом, що частково забезпечений державними гарантіями на портфельній основі, становили 28,394 млрд гривень. Це близько 78 % від загального ліміту наданих гарантій (36,356 млрд гривень).
За кількістю кредитів, що обслуговуються станом на 1 січня поточного року під державні гарантії на портфельній основі лідирує АТ КБ «Приватбанк» – наразі обслуговується 12 029 кредитів на загальну суму 18,92 млрд грн, що становить 88 % від ліміту таких гарантій, наданих цьому банку. Другим за кількістю таких кредитів є АТ «Ощадбанк» – 1 987 кредитів на загальну суму 8,06 млрд грн (відповідно – 74% від ліміту банку).
Найбільший обсяг кредитів у Одеській області обслуговується 1 189 кредитів на 3,92 млрд грн, у Києві, де обслуговується 979 таких кредитів майже на 3,5 млрд гривень, у Дніпропетровській області – 1 490 кредитів на 3,42 млрд грн та у Кіровоградській – 789 кредитів на 3,39 млрд гривень.
За видом економічної діяльності найбільше кредитів, частково забезпечених державними гарантіями на портфельній основі, обслуговуються у таких сферах: сільське господарство – 7 083 кредити на 34,36 млрд грн, оптова та роздрібна торгівля, ремонт транспортних засобів –6 038 кредитів на загальну суму 9,77 млрд грн та переробної промисловості – 1 396 кредитів на 5,17 млрд грн.
Як повідомлялося, програма кредитування з покриттям державними гарантіями на портфельній основі передбачає можливість для ММСП взяти кредит під державні гарантії, які покривають до 70% зобов’язань позичальника. Програма розрахована на підприємців, які не можуть взяти “звичайний” кредит через брак застави або ж відсутність кредитної історії.
Програма впроваджується Міністерством фінансів і державним Укрексімбанком через мережу банків-партнерів. Позику може отримати представник мікро-, малого чи середнього бізнесу з річним доходом, що не перевищує еквівалент 50 млн євро, де працюють не більше 250 людей.