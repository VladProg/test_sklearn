У Міністерстві закордонних справ України вважають неприйнятними заяви колишнього прем’єр-міністра Італії Сільвіо Берлусконі на адресу Президента Володимира Зеленського і нагадують про політичну та моральну відповідальність за заохочення рф до продовження злочинів в Україні.

Про це йдеться у коментарі речника МЗС Олега Ніколенка, оприлюдненому в Фейсбуці, передає Укрінформ.
Ніколенко нагадав, що у 2010 році тодішній прем‘єр Італії Берлусконі під час офіційної церемонії зустрічі із Муаммаром Каддафі у Лівії у присутності телекамер цілував руки лівійському диктатору, аби продемонструвати свою лояльність.
«Безглузді звинувачення Берлусконі на адресу українського Президента - спроба поцілувати по лікті в крові руки путіна. Намагання продемонструвати свою лояльність російському диктатору», - зазначив речник МЗС.
На переконання Ніколенка, італійський політик має усвідомлювати, що, поширюючи російську пропаганду, він заохочує росію до продовження її злочинів проти України, а відтак несе політичну та моральну відповідальність.
«Натомість ми високо цінуємо оперативну реакцію прем‘єр-міністерки Італії Джорджі Мелоні, яка підтвердила непохитну підтримку України з боку італійського уряду після неприйнятних заяв Берлусконі», - акцентував Ніколенко.
Як повідомлялося, колишній прем’єр-міністр Італії Сільвіо Берлусконі розкритикував прем‘єр-міністерку Італії Джорджу Мелоні за зустріч із Президентом України в Брюсселі. Берлусконі також заявив, що якби Володимир Зеленський припинив «атакувати» Донбас, війни не було б.
У відповідь на заяви Берлусконі уряд нинішнього прем'єра Італії Джорджі Мелоні заявив, що країна твердо та переконливо підтримує Україну.