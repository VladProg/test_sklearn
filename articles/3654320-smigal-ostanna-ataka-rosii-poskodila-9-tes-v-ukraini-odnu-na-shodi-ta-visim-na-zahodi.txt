Остання масова ракетна атака мала деструктивні наслідки для енергосистеми та призвела до значних пошкоджень об’єктів генерації.

На цьому під час засідання уряду 17 січня наголосив Прем’єр-міністр України Денис Шмигаль, передає Укрінформ.
«Остання масована атака мала деструктивні наслідки й для української енергетики. Зазнали пошкоджень об’єкти генерації: 1 блок теплової електростанції на Сході та 8 блоків теплових електростанцій на Заході нашої країни. Пошкоджено три магістральні підстанції та одна повітряна лінія», – зауважив прем’єр.
За його словами, це призвело до зростання дефіциту потужності в енергосистемі, що змушує щодня, починаючи з 15 січня, застосовувати аварійні відключення.
«Проте енергосистема вистояла, залишилася цілісною та керованою. У цілодобовому режимі тривають ремонтні роботи. Щодня працюємо над тим, аби в Україну надходило більше генераторів, трансформаторів та іншого обладнання для ліквідації пошкоджень», – резюмував Шмигаль.
Як повідомлялося, енергетична інфраструктура відновлюється після 12- го ракетного удару росії, тривають ремонтні роботи на всіх пошкоджених обстрілами об’єктах.
Фото: КМУ