З початку повномасштабної війни потягами АТ «Укрзалізниця» доправлено до безпечних місць 112 тисяч домашніх улюбленців українців.

Про це повідомляє Укрінформ з посиланням на пресслужбу УЗ у Телеграмі.
«Масштабна евакуація пасажирів разом зі своїми тваринами від самого початку повномасштабного вторгнення показала, наскільки важливими є для українців їхні домашні улюбленці. 112 тисяч тварин – від звичних для нас котів та собак до екзотичних домашніх лисиць, єнотів, ігуан, удавів та крокодилів – перевезені до безпеки поїздами», - йдеться у повідомленні.
У компанії також зазначили, що Укрзалізниця та бренд корму для тварин Club 4 Paws вже забезпечили вокзали у Києві, Харкові, Львові, Одесі, Дніпрі, Запоріжжі, Вінниці, Івано-Франківську, Чернівцях, Полтаві (Полтава-Київська) та Ужгороді дозаторами питної води для тварин.
Конструкція поїлки передбачає наявність клапана-краника, за допомогою якого будь-який відвідувач вокзалу може долити воду в мисочки у разі потреби.
Як повідомлялося, в Україні відзначили Першою Всеукраїнською зоозахисною премією 20 волонтерів, які рятують тварин під час російського вторгнення.
Фото: Укрзалізниця