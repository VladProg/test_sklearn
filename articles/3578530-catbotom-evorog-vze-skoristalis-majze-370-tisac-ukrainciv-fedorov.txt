Чатботом єВорог, який Міністерство цифрової трансформації запустило після повномасштабного російського вторгнення, скористалось вже 368 тисяч українців.

Про це у Телеграмі повідомив віцепрем’єр-міністр — міністр цифрової трансформації Михайло Федоров, передає Укрінформ.
«Сміливі українці допомагають ЗСУ проводити контрнаступ, передаючи інформацію про окупантів у @evorog_bot. За весь час чатботом скористалися вже 368 тисяч українців», - зазначив він.
Федоров закликав українців і надалі повідомляти про ворожі бензовози, скупчення та переміщення колон техніки, транспортування техніки залізницею, склади з боєприпасами.
Також – про радіолокаційні станції, позиції артилерії, польові аеродроми для гвинтокрилів, розташування керівного складу ворожих військ, дислокацію або місця проживання окупантів.

Як повідомлялось, у березні Мінцифри запустило у Телеграмі чатбот єВорог. За допомогою нього можна відправити точну геолокацію розташування чи інформацію про пересування російської техніки або окупантів. Усі дані щодо ворога, в разі їх достовірності, передаються до ЗСУ.
Також є можливість повідомити про вибухонебезпечні предмети для ДСНС та колаборантів/російських вбивць, які чинили звірства в Бучі, Гостомелі та Ірпені до СБУ.