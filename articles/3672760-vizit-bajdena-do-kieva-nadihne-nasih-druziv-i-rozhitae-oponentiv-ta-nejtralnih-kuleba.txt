Візит Президента США Джо Байдена до Києва у річницю початку російської агресії є чітким сигналом росії та світові, що Сполучені Штати будуть з Україною до перемоги, яка включатиме відновлення наших кордонів станом на 1991 рік.

Про це заявив міністр закордонних справ Дмитро Кулеба в ефірі телемарафону «Єдині новини», повідомляє кореспондент Укрінформу.
Глава української дипломатії акцентував, що візит президента США до Києва відбувся не лише напередодні річниці повномасштабного вторгнення. Він нагадав, що саме в ці дні у 2014 році розпочалося захоплення Криму російськими військами.
«Тобто, це також буквально день, коли дев’ять років тому розпочалася російська агресія проти України. І це перший президент США, який з того часу відвідав Україну, Барак Обама цього не робив. Це чіткий сигнал про те, що США будуть з нами до перемоги, і ця перемога включатиме відновлення наших кордонів у форматі 1991 року. Це сигнал росії, це сигнал світу. І безумовно, що цей візит надихне наших друзів і внесе ясність і хитання в лави наших опонентів або так званих нейтральних», - сказав Кулеба.
Він додав, що візит відбувся «всупереч усім правилам», а з точки зору організації він взагалі є безпрецедентним в історії світової дипломатії.
За словами очільника МЗС, головний результат візиту – «це те, що в цей день президент США був у Києві».
«Навіть якби він нічого більше не привіз, а просто приїхав, це сам по собі був би найпотужніший результат. Але насправді результати є і більш детальні, конкретизовані. Це і пакет військової допомоги, який був оголошений, і домовленість двох президентів про те, що до річниці повномасштабного вторгнення буде ухвалений новий потужний санкційний пакет. І це будуть не лише санкції США, а на рівні G7, і синхронізація планів щодо дій України на полі бою, і обговорення поставок тієї зброї, яка в Україну Сполученим Штатами не поставлялася», - зазначив міністр.
За його словами, за результатами цього візиту підуть наступні рішення, які будуть вигідні нашій країні і перемозі.
Як повідомлялося, у понеділок, 20 лютого, Президент США Джозеф Байден прибув з візитом в Україну. Байден вже оголосив, що CША виділяють новий пакет військової допомоги для України на суму 500 млн доларів, в якому будуть, зокрема, ракети до системи HIMARS, протитанкові ракетні комплекси Javelin тощо.