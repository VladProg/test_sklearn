Впливові представники Демократичної партії в обох палатах Конгресу США назвали «важливою» частину промови президента Байдена під час звернення «Про стан держави», присвячену Україні та її ролі у захисті демократії.

Про це йдеться в заявах законодавців, оприлюднених після виступу глави Білого дому в Конгресі США в ніч проти середи, передає Укрінформ.
«Важливо те, що президент Байден чітко вказав на зв’язок між сильною демократією, справедливою економікою та процвітаючим суспільством. Америка залишається однозначною у своїй відданості захисту демократії вдома, в Україні та в усьому світі», - зауважила у окремій заяві колишня спікерка Палати представників конгресвумен Ненсі Пелосі.
Впливова сенаторка від Демократичної партії Джин Шахін також підкреслила, що позиція, яку озвучив президент Байден у Конгресі щодо України має важливе значення.
«Такий важливий меседж від президента США: «Те, що відбувається в Україні, має значення для США й світу. Ми повинні підтримувати Україну, яка захищає свій суверенітет та несе факел для демократій в усьому світі. Слава Україні», - написала сенаторка-демократка.
У цьому контексті вона навела цитати із виступу президента США в вівторок: «Рік тому я звітував зі зверненням до нації лише через кілька днів після того, як володимир путін розв’язав неспровоковану війну проти України… Це було випробуванням для світу: чи станемо ми на захист демократії? Сьогодні ми знаємо відповідь. Так».
Як повідомляв Укрінформ, раніше керівник республіканської меншості в Комітеті з питань міжнародних відносин Сенату США Джим Ріш після промови президента Байдена в Конгресі закликав його прискорити процес надання зброї Україні.
Фото: ЕРА