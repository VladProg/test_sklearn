Виставу "Колискова для Маріуполя" від Opera Aperta презентували у межах Міланської трієнале.

Про це повідомляє пресслужба Міністерства культури та інформаційної політики у Телеграмі, передає Укрінформ.
"У травні 2022 року спільно з артистами Opera Aperta було створено концертну відео-вокально-інструментальну виставу "Колискова для Маріуполя", яка поєднує мікротональні струнні інструменти з традиційними українськими колисковими з різних регіонів країни. Вистава на Міланській трієнале присвячена жертвам російської агресії", - йдеться в повідомленні.
Зазначається, що основою для музично - видовищної композиції став твір "Маріуполь" українських композиторів Романа Григоріва та Іллі Разумєйка для мікротональної бандури, написаний 22 лютого. Згідно з повідомленням, уперше його презентували 16 березня на 21-й день вторгнення як 7-годинну композицію-інсталяцію.
У травні за допомоги Opera Aperta композицію трансформували у відео-вокально-інструментальну виставу, яку показали в Італії.
Як повідомлялося, український павільйон створено за ініціативи президента Triennale Milano Стефано Боері та куратора Джанлуїджі Рікуператі. Співорганізаторами події стали Державне агентство України з питань мистецтв та мистецької освіти і Міністерство культури та інформаційної політики.
Фото: МКІП