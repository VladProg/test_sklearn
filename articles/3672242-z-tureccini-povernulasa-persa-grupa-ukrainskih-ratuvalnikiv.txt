З Туреччини повернулася перша група працівників Державної служби України з надзвичайних ситуацій, які допомагали здійснювати пошукову-рятувальну операцію та ліквідовувати наслідки потужного землетрусу.

Як передає Укрінформ, про це міністр внутрішніх справ України Ігор Клименко повідомив у Фейсбуці.
«Понад тиждень наші фахівці з ДСНС України допомагали турецьким колегам розшукувати людей під завалами та ліквідовувати наслідки землетрусів. Не дивлячись на те, що Україна сама нині у полум’ї війни, ми готові надати потребуючим підтримку в біді. Бо сильні завжди допомагають та рятують. Слабкі ж здатні тільки нищити та вбивати», – зазначив він.

Глава МВС подякував рятувальникам за службу та привітав із поверненням додому.
Як повідомлялося, для проведення рятувальних заходів ДСНС України направила до Туреччини 87 рятувальників, 16 одиниць спеціальної техніки, два літаки та десять службових собак, спеціально навчених пошуку живих людей у завалах.