У межах гуманітарної ініціативи Grain from Ukraine Ефіопія та Сомалі вже отримали 110 тисяч тонн зерна.

Як передає Укрінформ, про це Президент України Володимир Зеленський повідомив у Телеграмі.
«Завдяки спільним зусиллям України, країн-партнерів та WFP вдалося реалізувати поставки 110 тисяч тон зерна до Ефіопії та Сомалі. 15 лютого у Чорноморську почалась загрузка судна Mv Valsimitis 25 тисячами тонн зерна для Кенії. Також прийнято рішення про відправку вантажів до Ємену, Судану та Нігерії», – зазначив глава держави.
За його даними, кожне судно із зерном, відправлене в межах Grain from Ukraine, забезпечує потребу у продовольстві в середньому для 90 тисяч людей.
Президент нагадав, що для підсилення зернової ініціативи до Групи з питань запобігання голоду вже приєдналися перші амбасадори – знавці Африканського континенту, які допомагатимуть масштабувати реалізацію проєкту. Так, ідеться про колишню президентку Малаві доктора Джойс Банду, ексміністерку освіти Нігерії, колишню віцепрезидентку Світового банку доктора Обі Езеквесілі та старшого юриста з питань Африки, регіонального директора Національного демократичного інституту доктора Крістофера Фомуньо.
«Україна була і залишатиметься гарантом світової продовольчої безпеки. І продовжуватиме робити свій ключовий внесок», – наголосив Зеленський.
Як повідомлялося, створена за ініціативою Президента України Володимира Зеленського програма Grain from Ukraine передбачає закупівлю українського зерна країнами-партнерами та передачу його державам, які потерпають через гуманітарну кризу. Програма реалізується у партнерстві з World Food Program під егідою Організації Об'єднаних Націй. Учасниками Grain from Ukraine є вже понад 30 країн, які сумарно надали на її фінансування майже 200 мільйонів доларів.
Фото: ОПЗ