Японія, яка вже виділила Україні понад 1,6 мільярда доларів допомоги може стати одним з лідерів у процесі формування міжнародного фонду відбудови нашої країни.

Таку думку висловив в інтерв’ю Українській службі Голосу Америки посол України в Японії Сергій Корсунський, передає Укрінформ.
«Цього року Японія головує в «Групі Семи» і ми розраховуємо, що вона стане лідером з формування фонду відбудови України, який вже створений Світовим банком, і де, я думаю, Японія зіграє ключову роль», - сказав дипломат.
За його словами, у найбільших японських компаніях створені спеціальні робочі групи й підрозділи, які займаються вивченням питання відбудови України.
«А Японія – це швидкісні потяги, це мости, шляхопроводи, інфраструктура, надсучасне виробництво автомобілів, і металургія. Я вірю, що саме в таких масштабних проєктах Японія відіграватиме ключову роль», - підкреслив посол.
Він також зазначив, що Японія одразу від початку повномасштабної російської агресії стала на бік демократичного світу і приєдналася до всіх санкцій, які ввели країни G7 та ЄС. Загалом станом на сьогодні допомога Японії нашій країні оцінюється в 1,6 мільярда доларів. Однак, за словами посла, це лише офіційна частина, насправді ж вона є значно більшою.
Як повідомлялося, напередодні прем’єр-міністр Японії Фуміо Кішіда відвідав з візитом Вашингтон, де зустрівся з президентом США Джо Байденом. Лідери двох країн обговорили, зокрема, посилення двосторонньої взаємодії, протидію російській агресії та стримування Китаю.