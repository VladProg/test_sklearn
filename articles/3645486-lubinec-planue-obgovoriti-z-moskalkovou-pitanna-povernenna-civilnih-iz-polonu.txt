Уповноважений Верховної Ради України з прав людини Дмитро Лубінець заявив, що планує обговорити із російським омбудсманом тетяною москальковою питання повернення із російського полону цивільних.

Як передає Укрінформ, про це Лубінець повідомляє у Фейсбуці.
"Не проблема в українській владі. Вся команда Координаційного штабу з питань поводження з військовополоненими працює над тим, щоб повернулися всі", - заявив Лубінець в ефірі єдиного телемарафону.
Він наголосив, що з рф завжди непрості перемовини.
"І сьогодні у нас відбувалися перемовини і ми дуже сподіваємося, що цього тижня теж будуть радісні для України новини", - підкреслив Лубінець.
"Окрему увагу ми зараз приділяємо звільненню цивільних. Я хочу на цьому наголосити – українська держава не залишає спроб повернути в тому числі й цивільних. Не проблема у нас, проблема – в російській федерації тому, що рф зараз хоче окремий майданчик по цивільним. Ми про це будемо домовлятися у цьому місяці. Я не хотів би забігати наперед, бо розумію, що суспільству нецікавий процес, суспільство хоче отримати результат", - зазначив Лубінець.
Він повідомив, що цього місяця планується зустріч із Москальковою, де окремо обговорять питання звільнення цивільних.
"З нашого боку є безліч пропрацьованих варіантів. Але ми не знаємо, чи погодиться на них рф. Зауважу, що нині з російського полону вдалося звільнити 1 596 наших громадян!", - наголосив Лубінець.

Як повідомляв Укрінформ, у полоні рф наразі перебувають близько 3,4 тисячі українських військовослужбовців, ще 15 тисяч людей зникли безвісти.