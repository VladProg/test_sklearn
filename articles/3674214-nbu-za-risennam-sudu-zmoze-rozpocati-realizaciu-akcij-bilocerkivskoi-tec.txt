Національний банк отримав можливість за рішенням суду розпочати примусову реалізацію акцій ПрАТ “Білоцерківська Теплоелектроцентраль”.

Як передає Укрінформ, про це повідомляє пресслужба НБУ.
"Це стало можливим завдяки рішенню Господарського суду Київської області, який 16 лютого 2023 року задовольнив позов Національного банку до АТ “Білоцерківська Теплоелектроцентраль” про звернення стягнення на передані в заставу НБУ акції ПрАТ “Білоцерківська Теплоелектроцентраль”, – йдеться в повідомленні.
Зазначаєтся, що АТ “Білоцерківська Теплоелектроцентраль” належить 40% акцій ПрАТ “Білоцерківська Теплоелектроцентраль”, які підлягатимуть продажу на прилюдних торгах у порядку, встановленому законом України “Про виконавче провадження”. Також АТ є майновим поручителем банку “Фінанси та Кредит” за кредитами рефінансування, з яких непогашеними залишається понад 1,4 млрд грн.
«Це рішення суду після набрання ним законної сили надає право Національному банку отримати відповідні накази суду та розпочати процедуру примусової реалізації застави в межах виконавчого провадження. Отримані від реалізації застави кошти спрямовуватимуться на погашення боргів банку “Фінанси та Кредит” за кредитами рефінансування», – прокоментував судове рішення начальник управління правової та судової роботи з проблемними активами Юридичного департаменту Національного банку Сергій Бойко.
Як повідомлялося, АТ “Білоцерківська Теплоелектроцентраль” у 2015 році уклало з Національним банком договір застави корпоративних прав на частку в статутному капіталі ПрАТ “Білоцерківська Теплоелектроцентраль” у забезпечення виконання зобов’язань за наданими банку “Фінанси та Кредит” кредитами рефінансування.
У 2015 році Костянтин Жеваго, який на той час був власником банку “Фінанси та Кредит”, уклав з Національним банком договір поруки, взявши на себе особисті зобов’язання за погашення заборгованості фінансової установи перед Національним банком.
Національний банк 17 вересня 2015 року ухвалив рішення про віднесення банку "Фінанси та Кредит" до категорії неплатоспроможних.
Жеваго не виконував взяті на себе зобов’язання за договором поруки, тому Національний банк у 2016 році звернувся до Шевченківського районного суду міста Києва з позовом про стягнення заборгованості. 1 жовтня 2019 року суд повністю задовольнив позов та відмовив Жеваго в зустрічному позові про визнання недійсним договору поруки.
Наразі загальний обсяг залишку заборгованості банку “Фінанси та Кредит” перед Національним банком за кредитами рефінансування становить 6,2 млрд грн.