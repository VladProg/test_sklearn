Вищий антикорсуд ухвалив вирок у справі щодо завдання збитків під час будівництва корпусу Національної дитячої спеціалізованої лікарні МОЗ України «Охматдит» - визнано винними двох осіб.

Про це поінформувала пресслужба ВАКС, передає Укрінформ.

«У понеділок, 26 грудня, колегія суддів Вищого антикорупційного суду ухвалила вирок та визнала винуватими двох осіб у справі щодо завдання збитків під час будівництва (корпуса - ред.) «Охматдиту», - йдеться у повідомленні.
Зокрема, ексочільницю ДП «Укрмедпроектбуд» суд визнав винною у вчиненні кримінальних правопорушень, передбачених ч. 2 ст. 28, ч. 2 ст. 364 Кримінального кодексу України та призначив їй покарання у виді позбавлення волі строком на п'ять років з позбавленням права обіймати посаду керівника суб’єкта підприємництва, у статутному капіталі якого є частка державної або комунальної власності, строком на три роки.
Жінці призначили штраф у розмірі 750 неоподатковуваних мінімумів доходів громадян – 12 750 грн.
У свою чергу, її пособника – ексдиректора ТОВ «Укрпрофмед» - суд визнав винним у вчиненні кримінальних правопорушень, передбачених ч. 5 ст. 27 ч. 2 ст. 28, ч. 2 ст. 364 Кримінального кодексу України, та призначив йому покарання у виді позбавлення волі строком на чотири роки з позбавленням права обіймати посаду керівника суб’єкта господарювання строком на три роки.
Чоловіку призначили штраф у розмірі 600 неоподатковуваних мінімумів доходів громадян – 10 200 грн.
«Обох обвинувачених суд звільнив від покарання за ч. 1 ст. 366 КК України у зв’язку із закінченням строків давності кримінального провадження», - зазначили в установі.
Колегія суддів ВАКС повністю задовольнила цивільний позов Державного підприємства «Укрмедпроектбуд» до обвинувачених та стягнула на його користь грошові кошти у розмірі 30 017 002,98 грн.
Вирок може бути оскаржений упродовж 30 днів з дня його проголошення шляхом подачі апеляційної скарги через Вищий антикорсуд до Апеляційної палати Вищого антикорупційного суду.
Як повідомлялося, 8 вересня 2021 року НАБУ скерувало до суду справу про завдання 30 млн грн збитків на будівництві лікарні «Охматдит».