У кожному регіоні України упродовж найближчих трьох тижнів проведуть виміри реального електричного навантаження. Для споживачів це означає цілий день без вимкнень електроенергії, повідомили в понеділок оператори системи розподілу.

Про це передає Укрінформ із посиланням на Ліга.Бізнес.
"24 січня світло не вимикатимуть на Полтавщині (якщо не буде нових російських атак на об'єкти енергетики). За розпорядженням Міністерства енергетики, у цей день будуть проведені заміри погодинного активного навантаження на електромережі, щоб отримати точну інформацію про обсяги реального споживання регіону", - йдеться у повідомленні.
Від виміряних величин залежатимуть майбутні ліміти, і ці дані будуть вихідними під час формування графіків обмежень.
Виміри електричного навантаження проведуть у всіх регіонах країни, для того, щоб мати реальну картину прогнозованого споживання в кожному регіоні.
До 10 лютого оператори систем розподілу повинні відзвітувати перед Укренерго та Міненерго. Інформація про погодинне активне електричне навантаження має стати основою для перегляду лімітів для кожного регіону окремо.
Як повідомляв Укрінформ, масовані атаки рф на енергетичну інфраструктуру України тривають з 10 жовтня. Пошкодження об’єктів генерації та магістральних мереж складні і масштабні. Ремонтні роботи тривають.