Вищий антикорупційний суд скасував рішення про закриття справи стосовно прокурора, обвинуваченого у заволодінні 8 кг золота, вилученого під час обшуку.

Як передає Укрінформ, про це Спеціалізована антикорупційна прокуратура повідомляє у Телеграмі.
27 січня Апеляційна палата ВАКС задовольнила апеляційну скаргу прокурора САП, скасувала ухвалу суду першої інстанції від 13.12.2022 (з окремою думкою однієї судді) щодо закриття кримінального провадження та скерувала на новий розгляд обвинувальний акт за обвинувачення прокурора у заволодінні 8 кг золота вартістю понад 11 млн грн шляхом зловживання службовим становищем та підробленні службових документів.
Згідно обвинувачення наприкінці 2019 – початку 2020 року прокурор місцевої прокуратури Києва відповідно до наказу про відрядження був залучений до складу групи прокурорів Генеральної прокуратури.
Використовуючи надані повноваження, прокурор підробив процесуальні документи та незаконно заволодів 8 кг золота, що було попередньо вилучено ним під час обшуку.
САП та НАБУ інкримінують колишньому прокурору вчинення злочинів, передбачених ч. 5 ст. 191 (привласнення, розтрата майна) та ч. 1 ст. 366 (службове підроблення) Кримінального кодексу України.
"Проте у ході судового розгляду, окремі судді в колегії ухвалили рішення про закриття справи, мотивуючи своє рішення незгодою із ухвалою ВАКС про продовження строку досудового розслідування, постановленою під час досудового розслідування. Суд дійшов висновку, що це рішення нібито не породжує правових наслідків, та закрив провадження за закінченнями відповідних строків слідства", - зазначили в САП.
Експрокурор не погодився з позицією суду та оскаржив це рішення до суду апеляційної інстанції.
Апеляційний суд, заслухавши доводи сторін, дійшов висновку, що прокурор діяв у межах встановлених ВАКС строків досудового розслідування та за чинним законодавством не мав можливості діяти в інший спосіб.
Зважаючи на це, суд задовольнив апеляційну скаргу прокурора в повному обсязі та скерував справу на новий розгляд до ВАКС.
Як повідомляв Укрінформ, за даними слідства, у 2019 році прокурор ГПУ провів обшук у банківському індивідуальному сейфі та незаконно заволодів 8 кг золотих злитків, вартість яких перевищувала 11,8 млн грн. Для реалізації свого задуму він підробив службові документи, зокрема вказав, що майно належить взагалі іншій особі, що не мала жодного стосунку до цього індивідуального сейфа. Розслідування цих фактів було розпочате за заявою родичів потерпілого – власника злитків.
15 серпня експрокурору повідомили про підозру у заволодінні майном та службовому підробленні документів.