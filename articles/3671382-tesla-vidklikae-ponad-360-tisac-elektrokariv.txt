Американська компанія Tesla добровільно відкликає 362 758 елекрокарів, і попереджає, що її експериментальне програмне забезпечення для допомоги водієві, яке продається як Full Self-Driving Beta (FSD Beta), може спричинити аварії.

Як передає Укрінформ, про це повідомляє CNBC.
Йдеться про моделі Model S і Model X 2016-2023 років, Model 3 2017-2023 років і Model Y 2020-2023 років, які вже обладнані або очікують встановлення FSD Beta.
Генеральний директор Ілон Маск виступив проти використання терміну «відкликання» для опису дефектів безпеки або проблем, які можна вирішити за допомогою оновлення програмного забезпечення, доставленого через бездротовий Інтернет.
У четвер він написав у Tвіттері: «Слово «відкликати» для бездротового оновлення програмного забезпечення є анахронізмом і абсолютно неправильним!»
Зазначається, що Tesla дозволяє тисячам водіям елекрокарів випробувати нові та незавершені функції допомоги на дорогах загального користування в США через FSD Beta.

Ця технологія не робить електромобілі Tesla ані автономними, ані безпечними для керування без людини за кермом, готової будь-якої секунди загальмувати чи повернути кермо.
Приєднатися до бета-програми FSD можуть лише ті власники Tesla, у яких на автомобілях встановлена преміальна система допомоги водієві компанії FSD. Цей варіант у США нині коштує 15 000 доларів США або 199 доларів на місяць.
Як повідомляв Укрінформ, у вересні минулого року компанія Tesla відкликала майже 1,1 мільйона автомобілів у США через проблему зі склопідйомниками.