Засновник фонду "Повернись живим" Віталій Дейнега, якого призначили заступником міністра оборони, шукає команду для реформ.

Про це він написав у своєму фейсбуці, де вказав, яких спеціалістів потребує, передає Укрінформ.
"Уже зараз можу сказати що потребуватиму кадрового посилення... Треба перебрати весь персонал і переписати штатну структуру", – написав Дейнега.
Він зазначив, що для початку потрібен сильний HR або компанія, яка надає відповідні послуги.
Також новий замміністра шукає менеджерів з досвідом державного управління, юристів та тих, хто розуміє як працює державний апарат та ЗСУ.
Крім того, Віталій шукає в команду айтішників: програмістів, архітекторів, PM і системних адміністраторів.
Віталій назвав 3 основні принципи для співпраці: чесність, субординація та конкуренція. Резюме кандидатів мають опрацювати упродовж кількох тижнів.

Як повідомляв Укрінформ, міністр оборони Олексій Резніков 14 лютого подав на погодження Президентові Володимиру Зеленському кандидатури трьох нових заступників голови оборонного відомства, серед яких - кандидатура волонтера, IT-фахівця і журналіста в минулому Віталія Дейнеги, а також колишнього медійника, народного депутата та посла України в Канаді Андрія Шевченка.
Крім того, на посаду першого заступника міністра оборони була запропонована кандидатура Героя України, генерал-лейтенанта Олександра Павлюка. Кабмін призначив його 14 лютого.
Водночас звільнені перший заступник міністра оборони генерал-полковник Іван Руснак та заступник міністра оборони з питань цифрового розвитку Олег Гайдук залишаться, за словами Резнікова, у команді Міноборони та працюватимуть радниками міністра.