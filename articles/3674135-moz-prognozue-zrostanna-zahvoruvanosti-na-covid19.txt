Міністерство охорони здоров’я прогнозує зростання захворюваності на COVID-19 на кінець лютого-березень.

Про це в ефірі всеукраїнського телемарафону “Єдині новини” сказав заступник міністра охорони здоров’я, головний державний санітарний лікар Ігор Кузін, передає Укрінформ.
“Протягом останніх декількох тижнів ми спостерігаємо поступове зростання цифр і показників захворюваності на. В середньому плюс 40-45% кожного тижня. За останній тиждень було зареєстровано 7 300 нових випадків захворювання на ковід, і дещо зростає госпіталізація. Але хочу нагадати, що з боку міністерства і за основними прогнозами пікові показники захворюваності на ковід за підсумками минулорічних сезонів і поточного сезону ми спостерігатимемо з кінця лютого і майже весь березень. В цілому ситуація є стандартною і майже такою, яка була раніше", - сказав Кузін.
Він додав, що так само, як і в минулі хвилі захворювання, на ковід найчастіше хворіють люди віком понад 60 років. І в межах цієї категорії реєструється найбільше летальних випадків внаслідок ускладнення ковіду.
Стосовно нового варіанту штаму Омікрон, відомого також як Кракен, Кузін зазначив, що він почав поступово ширитися Україною. “Але ми не очікуємо, що він буде суттєво впливати на поширення коронавірусної хвороби, або суттєво впливати на показники захворюваності на COVID-19”, - сказав Кузін.
За його словами, на сьогодні в середньому на тиждень через ковід госпіталізується близько трьох тисяч пацієнтів, також як додав Кузін, кількості ліжок у лікарнях, які приймають хворих на ковід, достатньо для надання ефективної меддопомоги.
“Немає загрози перевантаження закладів охорони здоров’я. Тому ситуація керована, ліжка є, кисень є, лікарні продовжують надавати меддопомогу”, - сказав Кузін.
Головний державний санітарний лікар наголосив, що вакцинація проти коронавірусної хвороби в Україні не зупинялася попри безпекові обставини і продовжується в усіх областях. Наразі, за його словами, в Україні доступні близько 8 млн доз вакцини проти COVID-19. Близько 16 млн українців уже отримали одну дозу вакцини проти коронавірусної хвороби з початку вакцинальної кампанії.
Наразі використовуються чотири типи вакцини проти ковіду трьох типів: однодозова Janssen виробництва Johnson & Johnson, вакцина Комірнаті виробництва Pfizer — дитяча та доросла форми, вакцина CoronaVac китайського виробництва.
Як повідомляв Укрінформ, за результатами секвенування референс-лабораторії Центру громадського здоров'я варіант штаму коронавірусної хвороби OMICRON XBB.1.5, відомий також під назвою "Кракен", підтверджено вже в чотирьох областях України - Сумській, де був перший пацієнт, Закарпатській, Тернопільській та Одеській.