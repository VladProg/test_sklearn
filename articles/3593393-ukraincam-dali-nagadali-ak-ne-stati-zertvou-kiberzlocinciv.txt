У Державній службі спеціального зв’язку та захисту інформації ще раз нагадали громадянам про прості правила безпеки у мережі інтернет.

Як передає Укрінформ, про це Держспецзв’язку повідомляє у Фейсбуці.
У службі зазначили, що найпростіший спосіб поширити шкідливе програмне забезпечення чи скерувати користувача на шкідливий сайт – повідомлення із вкладеними файлами та посиланнями. Такі повідомлення зловмисники можуть надсилати на електронну скриньку, в приватні повідомлення у соціальних мережах та месенджерах, в SMS, чатах тощо.
Допис із посиланням на шахрайський сайт може бути розміщений навіть у місцевому новинному пабліку чи групі. У таких випадках часто використовують спекуляції на тему соціальних виплат начебто від держави для внутрішньо переміщених осіб та українців, які постраждали під час війни.
Тому, в Держспецзв’язку нагадали, що слід довіряти інформації лише з офіційних перевірених джерел: верифіковані сторінки (із синьою галочкою) органів державної влади у соцмережах; вебсайти органів державної влади, адреси яких обов’язково мають закінчуватися на “gov.ua”.
Потрібно уважно перевіряти адресата та вміст повідомлень. Не переходити за посиланнями та не завантажувати файли від незнайомців. Отриману в повідомленні інформацію перевіряти в інших джерелах та на офіційних сторінках державних органів. Не вводити жодних особистих даних, якщо не впевнені у безпечності сайту.
"Крім того, пам’ятайте, що https на початку адреси сайту свідчить про захищене з’єднання, http - не захищене (ваші дані та навіть паролі можуть бути викрадені)", - зауважили у Держспецзв’язку.
Там радять завантажувати лише ліцензійне програмне забезпечення та додатки із офіційних сайтів розробника.
Як повідомляв Укрінформ, у Держспецзв’язку радять громадянам, якщо мережа їх мобільного оператора не працює скористатися національним роумінгом.