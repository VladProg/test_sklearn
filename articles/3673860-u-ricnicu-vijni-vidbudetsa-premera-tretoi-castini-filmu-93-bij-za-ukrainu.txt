У п’ятницю, 24 лютого, в роковини повномасштабного вторгнення росії в Україну відбудеться прем’єра третьої частини документального фільму “93: Бій за Україну” - "Активна оборона".

Як передає Укрінформ, про це Генеральний штаб Збройних сил України повідомляє у Фейсбуці.

Фільм створений за підтримки служби зв’язків з громадськістю Оперативного командування "Схід"
“Бої 93-ї ОМБр на рубежі оборони від Красногорівки до Донецька. Бійці другого, третього та 20-го батальйону славетної бригади розповідають про свій бойовий шлях”, - ідеться у повідомленні.

У Генштабі пропонують подивитися історію початку російсько-української війни в кадрах, відзнятих бійцями та військовими документалістами і згадати мужню боротьбу тих, хто першими зустрів ворога.
Прем’єра відбудеться 24 лютого о 18:20 на Першому телеканалі.

Як повідомляв Укрінформ, фільм режисера Романа Любого "Залізні метелики" про збитий у 2014 році літак "Боїнг" рейсу МН17 представили у секції "Панорама" на Берлінале.