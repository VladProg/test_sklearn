Україна досягла рівня держави, що може створювати свою медіаадженду в країнах Європи.

Про це зазначив експерт з питань інформаційних воєн та конкурентної розвідки Дмитро Золотухін під час дискусії на тему: «Ефект доміно: як російсько-українська війна змінить інформаційну картину світу», що відбулася в Медіацентрі Україна - Укрінформ.
«Наприклад, експосол України в Німеччині, який наразі є заступником міністра закордонних справ - ред.), пан Андрій Мельник створював альтернативну адженду в медіа Німеччини. Звичайно, що це створювало дискомфорт для представників Соціально-демократичної партії, але це те, що має робити потужна держава - створювати свій порядок денний, і медіа продовжують це робити, як би себе не поводив канцлер Олаф Шольц», - сказав Золотухін.
Водночас він зауважив, що українська історія на сьогодні стала важливим гравцем у внутрішньополітичних процесах країн Заходу. Зокрема, за його словами, поїздки західних політиків в Україну позитивно впливають на їхній імідж у власних країнах.
«Якщо у західного політика є проблеми у його внутрішньополітичній адженді, то, коли він приїздить в Україну й потискає руку Зеленському, медіаситуація в його країні змінюється на краще. Тобто люди почали сюди приїздити по суті за індульгенцією. Це нормально, бо Зеленський був визнаний людиною року авторитетними виданнями, зокрема, за версією «Тайм». Я вважаю, що українська історія стала гравцем у внутрішньополітичних процесах західних країн», - сказав експерт.
Повідомлялося, що канцлер Німеччини Олаф Шольц, президент Франції Еммануель Макрон та прем'єр-міністр Італії Маріо Драґі побували з візитом в Україні 16 червня 2022 року.