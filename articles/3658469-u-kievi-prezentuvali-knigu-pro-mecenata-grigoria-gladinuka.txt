Київський меценат Григорій Гладинюк, 190-а річниця від дня народження якого відзначалася днями, був непересічною особистістю і прикладом справжнього патріота.

Про це йшлося на презентації дослідження його життєвого шляху, що відбулася в Укрінформі.

«Ми сьогодні говоримо про непересічну особистість — Григорія Гладинюка. Говоримо в стінах Укрінформу, де був колись «Готель Гладинюк». Звертатися до історичних постатей зараз на часі. Цей меценат - важлива складова нашої пам’яті: важливі споруди, які він залишив Києву, важливі кошти, які він передав, важливі його шляхетні вчинки. Такими людьми пишається нація. І ця гордість – одна зі складових того патріотизму, що дає нам сил боронити Україну», - зазначив генеральний директор Українського національного інформаційного агентства «Укрінформ» Олександр Харченко.




Автор книги «Спадок Григорія Гладинюка» Таїсія Шаповаленко зазначила, що меценат походив із кріпацької сім’ї. Він опікувався безпритульними дітьми, а також медициною та освітою. Зокрема, завдяки його капіталовкладенням у Києві на вул. Клінічній з’явився притулок для покинутих дітей на 100 осіб, на будівництво якого мецента передав мільйон рублів.

«Гладинюк рано втратив свого сина, тож йому боліла кожна дитина, яка залишалася на вулиці. А за мільйон рублів він міг побудувати собі два готелі: у 1911 році будівлю готелю виставляли на продаж та оцінили у 500 тисяч рублів», - наголосила Шаповаленко.
За її словами, на розі Фундуклеївської (вул. Богдана Хмельницького) і Ново-Єлизаветської (вул. Євгена Чикаленка) був побудований «Готель Гладинюка». А свою садибу в Києві Гладинюк передав для влаштування міської лікарні. У 1902 року меценат став почесним попечителем 4-ї київської гімназії, а також брав участь у роботі Київського училища сліпих.
Дослідниця зауважила, що Гладинюк віддавав на розбудову Києва значно більше, ніж інші відомі столичні меценати, зокрема Михайло Дегтерьов. У цьому зв’язку вона запропонувала назвати вулицю у Києві на його честь.
Книга-дослідження «Спадок Григорія Гладинюка» вийшла за підтримки Київської міської державної адміністрації, зокрема Департаменту суспільних комунікацій, у видавництві «Саміт-книга». За словами директора Департаменту суспільних комунікацій КМДА Романа Лелюка, вона є не лише у всіх публічних бібліотеках Києва, а й за кордоном – у Польщі, Німеччині та Литві.
Григорій Гладинюк народився 22 січня 1833 року на Хмельниччині в родині селянина-кріпака княгині Яблонської. Після звільнення з кріпосної залежності працював підсобним робітником, кухарем, з 1871 року — старшим кухарем у київському готелі «Європа», а за 5 років побудував власний готель. Опікувався питаннями освіти, здоров’я та соціального нагляду у Києві та на Хмельниччині. Зокрема, у Базалії профінансував комплекс приміщень для сільської дільничної лікарні, а також заклав парафіяльну школу.
Помер меценат 20 серпня 1911 року у місті П'ятигорську, де перебував на лікуванні. Його тіло перевезли у Київ і поховали на Байковому цвинтарі.