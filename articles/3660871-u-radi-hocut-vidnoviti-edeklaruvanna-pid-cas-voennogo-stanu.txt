У Верховній Раді активно обговорюється можливість відновлення е-декларування до завершення воєнного стану, оскільки нічого не заважає посадовцям подавати декларації.

Про це повідомила голова Комітету ВР з питань запобігання та протидії корупції Анастасія Радіна, передає Укрінформ із посиланням сайт парламенту.


«Одна з ініціатив – законопроєкт №8071. У ньому йдеться про те, що чиновники подають декларації не через три місяці після завершення воєнного стану, а через певний термін після ухвалення цього закону. Топпосадовцям нічого не заважає подавати декларації. Зрозуміло, що їх не мають подавати військові чи люди на окупованих територіях», – зазначила депутатка.


За її словами, документ уже обговорювався на засіданні погоджувальної ради, за результатами якого у комітеті переконуватимуть колег відновити е-декларування вже зараз, не чекаючи «ані завершення війни, ані чергових корупційних скандалів».


Народна депутатка нагадала: зараз діє норма, яка передбачає, що після завершення воєнного стану протягом трьох місяців подаються всі декларації, які не були подані через призупинення е-декларування, а тому ніякої «дірки» у процесі не буде.


«Навіть ті, хто пропрацював пів року і звільнився, мають подавати декларації. Те саме стосується і всіх кандидатських декларацій», – резюмувала Радіна.


Як повідомлялося, на розгляді в парламенті перебуває законопроєкт №8071, який відновлює процес подання та перевірки електронних декларацій.


У травні в Національному агентстві з питань запобігання корупції заявили, що посадовцям під час дії воєнного стану подавати декларації не обов’язково.