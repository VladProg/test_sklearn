Мобільна газотурбінна електростанція, яку Сполучені Штати передали у вівторок Україні, здатна одночасно забезпечити електрикою 100 тисяч будинків.

Про це повідомляє Агентство США з міжнародного розвитку (USAID), передає Укрінформ.
«Мобільна електростанція, виготовлена в Сполучених Штатах компанією GE Gas Power, має загальну вихідну потужність приблизно 28 МВт. Цього достатньо для забезпечення електроенергією в еквіваленті щонайменше 100 тисяч будинків», - вказали в USAID.


Як зазначається, це допоможе Україні збільшити постачання електроенергії до житлових будинків, лікарень, шкіл, обʼєктів критичної інфраструктури.
«Мобільна електростанція може працювати в різних містах і регіонах залежно від потреби, посилюючи енергетичну безпеку України в умовах атак росії на критичну інфраструктуру», - зауважили в американському агентстві.


Як повідомляв Укрінформ, у вівторок Прем'єр-міністр Денис Шмигаль поінформував про передачу Україні від USAID газотурбінної станції General Electric. Він висловив сподівання на надходження додаткових установок, здатних забезпечити стабільну роботу критичної інфраструктури.
Фото facebook.com/vinoblenergo