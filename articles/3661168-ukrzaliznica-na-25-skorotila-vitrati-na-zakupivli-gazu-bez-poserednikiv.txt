Завдяки закупівлі природного газу для виробничих потреб без посередників АТ «Укрзалізниця» скоротило витрати на 25%.

Про це повідомляє Міністерство інфраструктури України у Фейсбуці, передає Укрінформ.

«Компанія-трейдер Укрзалізниці (УЗ) – «Енерго Збут Транс» – в січні вперше закупила природний газ для потреб виробничих підприємств УЗ без участі приватних посередників. При цьому вартість газу вийшла на понад 25% нижчою у порівнянні з цінами, за якими підприємства структури АТ «Укрзалізниця» купували природний газ наприкінці минулого року через приватних постачальників», - йдеться в повідомленні.
Наголошується, що нова вартість склала 18,6 тис. грн. за тисячу кубометрів (без ПДВ).
За словами віцепрем’єр-міністра з відновлення України – міністра розвитку громад, територій та інфраструктури Олександра Кубракова, вивільнені додаткові кошти направлятимуться на розвиток інфраструктури компанії та парку її рухомого складу.
Зазначається, що наступним кроком АТ «Укрзалізниця» стануть прямі закупівлі природного газу у видобувників вже безпосередньо для потреб самої компанії.
Як повідомлялося, з 2021 року АТ «Укрзалізниця» закуповує електроенергію у суб'єктів державної генерації за спеціальною спрощеною процедурою. У 2022 році уряд дозволив компанії здійснювати напряму закупівлю нафтопродуктів за зовнішньоекономічними договорами.