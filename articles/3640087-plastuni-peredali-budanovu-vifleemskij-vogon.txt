Члени національної скаутської організації України "Пласт" передали очільнику Головного управління розвідки Міністерства оборони генерал-майору Кирилу Буданову Вифлеємський вогонь миру.

Як передає Укрінформ, про це повідомляє ГУР МО.
"У Головному управлінні розвідки передача Вифлеємського вогню вже стала доброю традицією. Вдячний вам за те, що ви другий рік поспіль разом з Вифлеємським вогнем миру даруєте нам тепло й радість. Особливо сьогодні, під час збройної агресії росії проти нашої суверенної України, цей захід має дуже важливе значення. Його світло зігріває наші серця, вказує шлях у щасливе майбутнє, а ваша пластунська підтримка додає нам наснаги і впевненості у боротьбі з окупантами та вселяє незламну віру в нашу спільну Перемогу над заклятим та підступним ворогом", – зазначив Буданов.

Своєю чергою керівник ГУР підписав для пластунів прапор України, який вони підійматимуть на щоглу у своїх таборах – як символ незламності українського духу.

Зазначається, що Вифлеємський вогонь миру буде переданий до підрозділів та військових частин Головного управління розвідки Міністерства оборони як знак миру та добробуту для усіх українців.
Як повідомляв Укрінформ, пластуни столичної області передали Вифлеємський вогонь очільнику Київської ОВА Олексію Кулебі.
Фото: gur.gov.ua