Програміст із Кропивницького Віктор Шимко навчив штучний інтелект (ШІ) сервісу Google Асистент читати вголос українську Біблію в перекладі Івана Огієнка.

Як передає Укрінформ, про це повідомляє Релігійна служба України.
"Кропивницький програміст Віктор Шимко створив для сервісу Google Асистент додатковий скіл (skil – англ. навичка, можливість), який розширює здібності ШІ та дозволяє йому вголос читати Біблію в україномовному перекладі Івана Огієнка", - йдеться у повідомленні.
Як зазначається, навичка розроблялась впродовж трьох тижнів. Для активації функції читання Біблії програміст обрав команду «Talk to Ukrainian Bible», яка стає доступною після стандартного старту Google Асистента.

Далі ШІ пропонує користувачеві дві опції: Listen to Bible (прослухати фрагмент біблійного читання, тобто розділ з Нового Заповіту, прив’язаний до сьогоднішньої дати календаря) та Change Settings (обрати жіночий або чоловічий голос, а також його звукові відтінки).
Команда «Talk to Ukrainian Bible» працює в усіх країнах світу. Новий сервіс доступний в усіх віртуальних помічників на кшталт Alexa від Amazon чи Siri від Apple, а також у фізичних пристроях на зразок Google Home. За відсутності такого пристрою сервісом можна скористатись через додаток Google Assistant.
Фото: РІСУ