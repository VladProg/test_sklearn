Вести справи Еліни Світоліної буде Джон Морріс, який раніше працював із австралійцем Ніком Кірьосом.

Еліна Світоліна змінила агентство спортивного менеджменту, тепер вона співпрацюватиме з агенцією Kosmos Management, яку заснував легендарний гравець «Барселони» Жерар Піке, повідомляє BTU.org, передає Укрінформ.

Kosmos Management був створений у червні 2021 року. Агентство вже мало у своєму списку клієнтів таких гравців як Домінік Тім, Дарія Касаткіна, Бруно Кузухара, Борна Чорич та Андрєй Рубльов.
«Я дуже рада підписанню контракту з Kosmos Management та можливості працювати з цією командою. Це хвилюючий період у моєму житті, і я з нетерпінням чекаю на можливість відкрити для себе нові можливості для бізнесу разом з Джоном, Гало і командою. Не можу дочекатися початку роботи», – сказала Еліна.
Як повідомляв Укрінформ, Еліна Світоліна востаннє виходила на корти Туру ще у березні 2022 року, а в середині жовтня українка та її чоловік, французький тенісист Гаель Монфіс, відсвяткували поповнення у родині – у пари народилася донька, яку назвали Скай.

Фото: btu.org.ua