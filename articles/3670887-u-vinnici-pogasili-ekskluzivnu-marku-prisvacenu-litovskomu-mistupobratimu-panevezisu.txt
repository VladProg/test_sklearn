У Вінниці 16 лютого урочисто погасили ексклюзивну поштову марку «За вашу і нашу свободу!» із серії «Побратими», присвячену литовському місту Паневежис.

Про це кореспондентові Укрінформу повідомили в Офісі туризму Вінниці.
«Сьогодні ми презентували марку, випущену на знак шани та вдячності вінничан жителям Паневежиса за плідну співпрацю і з нагоди Дня Незалежності Литви. На ній зображений голуб миру, якого бережно тримають руки, забарвлені у кольори державних стягів України та Литви», - повідомили у відомстві.
Тут зазначили, що марка вийшла накладом 300 примірників і 50 поштових блоків, окрім того, випущені тематичні конверти та листівки. Примірник маркованого конверта надішлють у муніципалітет міста Паневежис разом з листівкою, на якій відтворений малюнок дев'ятирічного переселенця з Лисичанська Дмитра Федорчука.






У Вінниці погасили ексклюзивну марку, присвячену литовському місту-побратиму Паневежису / Фото: Олександр Лапін, Укрінформ


































Процедура спецпогашення марки, присвяченої місту Паневежис, відбулася в день, коли Литва відзначає своє національне свято - 16 лютого 1918 року була підписана Декларація про Незалежність Литви від російської імперії. У декларації було висловлене прагнення литовської нації створити демократичну державу. Окрім того, вісім років тому, 16 лютого, була підписана угода про партнерство Вінниці з литовським містом Паневежис.
Це вже п'ята марка з ексклюзивної вінницької серії «За нашу і вашу свободу!», присвяченої містам-побратимам Вінниці, які з перших днів війни об’єдналися в протистоянні спільному ворогові. Її було започатковано в листопаді 2022 року. Перша така марка вийшла з нагоди Дня Незалежності Польщі й була присвячена міцній багаторічній дружбі Вінниці з містом Кельце.
Проєкт реалізується міськрадою та Офісом туризму Вінниці спільно з Укрпоштою.