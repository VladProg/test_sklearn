Колишній офіцер Комітету державної безпеки СРСР Юрій Швець, який зараз проживає у США і виступає у ролі експерта, може цілеспрямовано займатися внесенням розколу у добре налагоджену співпрацю українських та американських союзницьких спецслужб ЦРУ та ГУР.

Як передає Укрінформ, про це йдеться у статті "Хто такий Юрій Швець", опублікованій на сайті колишніх співробітників розвідувальної спільноти США OpsLens.

У статті нагадується, що мало відомий американській громадськості Юрій Швець є колишнім офіцером КДБ, який у 1980-х роках кілька років працював у Вашингтоні, але після розпаду СРСР написав книгу з критикою своїх колег з КДБ та виїхав до Сполучених Штатів.
Зазначається, що вперше Швець привернув до себе увагу Заходу у 2006 році, після того, як колишній офіцер ФСБ Олександр Литвиненко був вбитий у Лондоні шляхом отруєння полонієм. Розслідування тоді показало, що Литвиненко було вбито за викриття організованої злочинної діяльності російських спецслужб, зокрема, ролі володимира путіна в замовленні вбивства російської журналістки Анни Політковської.
"У той час як світ був зосереджений на ролі путіна в обох вбивствах, на сцені з'явився Юрій Швець, який заявив, що знає про цю справу зсередини. Він сказав, що "справжньою причиною" вбивства Литвиненка було досьє, над яким він працював у співпраці зі Швецем, про потенційні британські інвестиції в росію", - йдеться у статті.
Якими були мотиви Швеця невідомо, однак не виключається також, що це могла бути спроба "відволікти увагу від ролі путіна у цих двох вбивствах".
Пізніше Швець також брав участь у "нагромадженні теорії змови про Трампа і росії", надавши "деякі з найбільш малоймовірних тверджень" для книги відомого любителя конспірології Крейга Ангера про президента США Дольда Трампа і росію.
"Війна в Україні дала Швецю ще одну можливість долучитися до міжнародного діалогу. Етнічний українець, колишній радянський шпигун використовував кожну можливість, щоб виступити проти українських спецслужб, замість того, щоб критикувати російську агресію. Він вхопився за нещодавнє повідомлення про смерть українського бізнесмена, який був пов'язаний з українськими спецслужбами", - йдеться у статті.
Нагадується, що минулого тижня газета The Wall Street Journal повідомила про смерть бізнесмена Дениса Кірєєва, який мав зв’язки як у росії, так і в Україні і, за повідомленнями, надав українській воєнній розвідці ГУР критично важливу розвідувальну інформацію, яка, зокрема, дозволила Україні захистити аеропорт на початковій фазі російського повномасштабного вторгнення. При цьому, минулого тижня газета Washington Post також опублікувала статтю про поїздку глави ЦРУ Білла Бернса в Україну, у якій, зокрема, йшлося про те, що українська сторона довіряє Бернсу, оскільки він попередив її про небезпеку для аеропорту ще до вторгнення рф.
"Швець називає цей випадок, коли два розвідувальні джерела підтверджують одне твердження, протиріччям. "Це Бернс сказав Україні про аеропорт, чи Кірєєв?" - звинувачувально запитує він на своєму каналі YouTube. "Яка користь від нашої воєнної розвідки, якщо вона не може відрізнити Кірєєва від директора ЦРУ Бернса?" І він повторює свою тезу до нудоти протягом 45 хвилин", - йдеться у матеріалі.
Зазначається, що Швець використовує свій канал на YouTube "для просування токсичної теорії змови в стилі КДБ, вдаючи, що нібито існує протиріччя між повідомленнями у Washington Post і Wall Street Journal": "Його пихата тирада, у якій він протиставляє очільника ГУР Буданова директору Бернсу, перетворюється на незв'язну промову про Буданова, роль Кірєєва та Бернса. Він навмисно спотворює правду, відволікаючи від загальної картини, яка полягає в тому, що ГУР відіграло важливу роль для перемоги у битві за Київ".
Крім того, Швець не згадав важливу цитату американського чиновника зі статті у Washington Post, яка підтверджує, що існує активна співпраця між американськими та українськими розвідниками.
"Схоже, що його метою є створення розколу між ГУР і ЦРУ - класична тактика КДБ – шляхом поєднання двох сюжетних ліній, які не мають жодного реального зв'язку", - йдеться у статті.
У ній підкреслюється, що українські та західні розвідувальні організації тісно співпрацюють проти російського вторгнення, і що ГУР МО України була попереджена, вочевидь, щодо загрози аеропорту під Києвом як з боку ЦРУ, так і Кірєєва. Крім того, українська воєнна розвідка успішно здійснює диверсійні операції проти російських загарбників і "обмін розвідданими, безсумнівно, відіграє певну роль у деяких з цих успіхів".
"Якби Швець не був професійним шпигуном, який пройшов підготовку у КДБ, то можна було з легкість відмахнутися від його незв'язних розповідей як від безцільної конспірологічної теорії, спрямованої лише на отримання переглядів і кліків. Але весь його підхід тхне відпрацьованою протягом століття тактикою КДБ, щоб вбити клин між союзниками. Чому це так важливо для нього, особливо зараз? Чиїм інтересам служать ці зусилля? Чиїм інтересам служить Юрій Швець? Настав час провести розслідування, щоб відповісти на ці питання", - йдеться у на сайті, засновником якого є колишній високопоставлений офіцер ЦРУ.
Як повідомляв Укрінформ, раніше газета The Washington Post із посиланням на офіційного представника адміністрації США, а також на інші обізнані джерела, повідомила, що директор ЦРУ Вільям Бернс в середині січня відвідав Київ, де зустрівся з колегами з української розвідки, а також із Президентом Зеленським та підтвердив незмінну підтримку США України в захисті від російської агресії, а також поінформував українську сторону про ймовірні військові плани рф.