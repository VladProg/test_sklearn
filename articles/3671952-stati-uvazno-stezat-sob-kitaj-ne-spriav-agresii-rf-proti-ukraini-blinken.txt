Сполучені Штати ретельно стежать за тим, щоб Китай не поставляв у росію будь-яких озброєнь і обладнання, які можна використати у війні проти України, а також щоб Пекін не сприяв ухиленню рф від міжнародних санкцій.


Про це заявив у суботу під час виступу на Мюнхенській конференції з питань безпеки державний секретар США Ентоні Блінкен, передає власний кореспондент Укрінформу.
«Цілком очевидно, що є речі, які Китай не може і не повинен робити, щоб перешкоджати (тиску на росію – ред.). Під цим ми маємо на увазі надання росії військового обладнання, яке може сприяти її агресії, або долучення до систематичного ухилення від санкцій (проти рф – ред.)»,- зазначив державний секретар США.
Він зауважив, що президент Байден дуже чітко висловив цю позицію Сі Цзіньпіну з перших днів після початку агресії рф.
«Відтоді ми чітко наголошували нашим китайським колегам, що вважатимемо будь-яке надання військової допомоги та ухилення від санкцій як дуже серйозну проблему для нас і для багатьох інших країн в усьому світі», - сказав глава Держдепартаменту США.
У цьому контексті він підкреслив: «Ми дуже уважно стежимо за цим».
Блінкен зазначив, що хоча нині Пекін і продовжує поширювати наративи російської пропаганди в ООН та в інших місцях, натомість не займається систематичними поставками військового обладнання в росію чи ухиленням від санкцій.
«Однак це те, за чим ми дуже й дуже ретельно стежимо»,- повторив глава Держдепартаменту США.
Як повідомляв Укрінформ, у суботу глава МЗС України Дмитро Кулеба заявив, що, попри будь-який запропонований Китаєм план з припинення війни в Україні, завжди має бути фокус на продовженні боротьби за свободу.