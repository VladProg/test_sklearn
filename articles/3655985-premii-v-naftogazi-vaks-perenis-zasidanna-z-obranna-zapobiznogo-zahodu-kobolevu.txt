Вищий антикорупційний суд оголосив перерву в засіданні з розгляду запобіжного заходу колишньому голові правління національного акціонерного товариства «Нафтогаз України», призначивши наступне на 23 січня.

Як передає Укрінформ, про це Спеціалізована антикорупційна прокуратура повідомляє у Фейсбуці.
Розгляд у суді погодженого прокурором САП клопотання детективів Національного антикорупційного бюро України про застосування запобіжного заходу до ексголови правління Нафтогазу розпочався 19 січня.
«Прокурор оголосила зміст клопотання про застосування запобіжного заходу підозрюваному, а також в судовому засіданні досліджено матеріали, якими його обґрунтовано. Після чого суд задовольнив клопотання сторони захисту та оголосив перерву в засіданні до 11:00 год. 23 січня 2023 року», – зазначили в САП.
Читайте також: САП просить суд заарештувати Коболєва — застава 365 мільйонів
Результати розгляду клопотання будуть оголошені додатково.
Як повідомлялося, 19 січня колишньому голові правління НАК «Нафтогаз України» Андрію Коболєву була оголошена підозра у привласненні понад 229 млн гривень під виглядом «премії». Так, за даними слідства, у 2018 році, зловживаючи своїм службовим становищем, фігурант ініціював розгляд наглядовою радою Нафтогазу питання про погодження виплати премії за досягнення вагомих цілей, реалізацію важливих, стратегічних проєктів працівникам компанії включно із членами правління. Пізніше посадовець підготував зміни та доповнення до подання про виплати премії за екстраординарні досягнення, призначивши собі «винагороду» розміром 10 мільйонів доларів.
Спеціалізована антикорупційна прокуратура просила суд застосувати до Коболєва запобіжний захід у вигляді тримання під вартою з можливістю внесення застави розміром 365 млн гривень.
Сам Коболєв після оголошення йому підозри у ймовірному розкраданні понад 229 млн грн заявив, що «не буде ховатися та доводитиме свою правоту».