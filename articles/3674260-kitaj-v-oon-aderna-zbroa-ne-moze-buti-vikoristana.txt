Китай наполягає на відновленні переговорів сторін «української кризи», закликає до припинення надання зброї «для продовження війни» і водночас категорично відкидає можливість використання ядерної зброї.

Позицію офіційного Пекіна оголосив на спецсесії Генасамблеї ООН заступник посла КНР в Організації Об’єднаних Націй Дай Бін, передає кореспондент Укрінформу.
«Всі сторони мають чітко дотримуватися конвенцій з ядерної безпеки та не допускати ядерних інцидентів. Ядерна зброя не може бути використана, ядерної війни не може статися. Всі сторони мають об’єднати зусилля заради запобігання використанню або загрозі використання ядерної зброї, попереджати ядерне розповсюдження і уникнути ядерної кризи», - сказав Дай.
Він підкреслив, що позиція Китаю ґрунтується на повазі до територіальної цілісності та суверенітету всіх держав, а також до Хартії ООН.
Найголовнішим пріоритетом, за словами китайського дипломата, є припинення вогню і припинення жорстокості. Всі заходи, які можуть вести до цього, мають бути підтримані.
«Ми закликаємо сторони стримувати свої імпульси, не допустити ще більшого погіршення кризи аж до неконтрольованості», - заявив Дай. Він закликав обидві сторони дотримуватися гуманітарного права, зокрема, до поваги до військовополонених і не руйнувати цивільну інфраструктуру.
Діалог і переговори – єдиний шлях для розв’язання «української кризи», двері до політичного вирішення не можна закривати, підкреслив заступник посла.
Пекін, за словами його представника, підтримує якнайскоріше налагодження прямого діалогу між Києвом і москвою з тим, щоби «дати миру шанс».
Міжнародна спільнота своєю чергою має стимулювати мирні переговори, «а не шукати власної вигоди», сказав Дай Бін.
«Надання зброї не наблизить мир. Це лише додасть масла у вогонь і посилить напругу, продовжуючи час конфлікту та розширюючи його, від чого страждатимуть прості люди», - вважає представник Пекіну.
Він також закликав «зацікавлені держави припинити зловживання односторонніми санкціями» і почати діяти «конструктивно».
Дай Бін також закликав посилити міжнародне співробітництво для мінімізації негативних наслідків «кризи», яких зазнають у всьому світі.
«Безпека не є прерогативою лише окремих країн, безпеки одних країн не має досягатися за рахунок безпеки інших країн», - підкреслив Дай Бін.
Насамкінець він застеріг від розширення воєнних блоків, оскільки, на думку китайської влади, це збільшує загрози для регіональної безпеки. Заступник посла КНР в ООН заявив, що Пекін закликає відмовитися від менталітету «холодної війни», що також є ключем до вирішення «української кризи», і враховувати «законні безпекові інтереси» усіх сторін.
Китай, запевнив його представник, є відповідальною державою, яка завжди стоїть на боці миру та діалогу.
За його словами, КНР невдовзі представить програмний документ, у якому викладе пропозиції щодо мирного вирішення «української кризи».
Як повідомляв Укрінформ, Президент України Володимир Зеленський під час спільної з Прем'єр-міністром Іспанії Педро Санчесом пресконференції в Києві 23 лютого заявив, що прямі зустрічі між Києвом та Пекіном відповідають інтересам України.
19 лютого міністр закордонних справ Дмитро Кулеба зустрівся з топдипломатом Китаю Ван Ї на полях Мюнхенської безпекової конференції.
Глава українського МЗС заявив, що головний дипломат КНР поділився з ним ключовими елементами "мирного плану" Китаю, але Київ чекає на текст.