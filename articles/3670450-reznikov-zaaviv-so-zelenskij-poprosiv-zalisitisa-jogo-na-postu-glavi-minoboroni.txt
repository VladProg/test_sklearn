Міністр оборони Олексій Резніков заявив, що Президент Володимир Зеленський попросив його залишитися на посту очільника відомства.

Про це Резніков заявив в інтерв`ю Reuters, передає Укрінформ.


Відповідаючи на питання журналіста, чи планує він залишитися на посаді міністра оборони в найближчі місяці, він відповів: «Так, це було рішення мого Президента».


Також Резніков заявив, що він «абсолютно» впевнений, що західні країни нададуть Києву винищувачі, щоб допомогти боротися з вторгненням росії, хоча деякі з них поки що прохолодно ставляться до цієї ідеї.


Міністр зазначив, що союзники України вже надали низку західних систем озброєнь після того, як спочатку сказали, що цього не робитимуть. «Неможливе стало можливим», — сказав він.


За його словами, винищувачі потрібні як частина ширшої системи протиповітряної оборони для захисту України від атак росії.


«Нам життєво потрібна авіація як плацдарм для захисту нашого неба. Ми повинні домінувати в нашому українському небі. Це захистить насамперед наше цивільне населення і, звичайно, наші Збройні сили», - зауважив міністр.


На думку Резнікова, винищувачі F-16 були б найкращими для передачі України, оскільки вони використовуються багатьма країнами.


На запитання, чи впевнений він, що врешті-решт Україна отримає літаки, Резніков відповів: «Абсолютно, впевнений».


Міністр зазначив, що протиповітряна оборона залишається пріоритетом України з точки зору військової допомоги, хоча Київ уже отримав кілька передових систем. Він сказав, що якщо росія почне великий наступ, вона активніше залучить власні військово-повітряні сили.


«Якщо вони почнуть справжню наступальну кампанію, то, безумовно, будуть використовувати авіацію зі свого боку, намагаючись зупинити наші сили оборони. Тобто це реальна загроза, тому потрібна більш досконала, більш сучасна авіація - щоб їх зупинити, перемогти, щоб стримати їх», - сказав Резніков.


Як повідомлялося, видання «Дзеркало тижня» опублікувало матеріал, згідно з яким нібито ціни на закупівлю харчів і надання послуг з харчування для військових у контракті Міноборони перевищують роздрібні у два-три рази.
Невдовзі заступник міністра оборони В’ячеслав Шаповалов, який відповідав за тилове забезпечення Збройних сил, написав заяву про звільнення. 24 січня Кабмін звільнив Шаповалова з посади заступника міністра оборони.


У Державному бюро розслідувань проводять розслідування за фактом оборудок посадовців міністерства і приватних підприємств під час закупівель для військовослужбовців.