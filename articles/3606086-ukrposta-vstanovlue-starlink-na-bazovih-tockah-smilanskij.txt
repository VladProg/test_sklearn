Поштовий оператор «Укрпошта» не планує припиняти роботу в умовах, коли немає електрики або зв’язку, населення зможе отримати фактично усі послуги.

Про це заявив генеральний директор української компанії Ігор Смілянський під час брифінгу «Робота Укрпошти на деокупованих територіях та в умовах блекауту», організованого Медіацентром Україна – Укрінформ.
«Укрпошта не планує припиняти роботу в умовах, коли немає електрики або зв’язку. Ми розробили усі процедури, які дозволяють нам працювати. Наприклад, ми закуповуємо генератори, а також встановлюємо Starlink на базових точках. Завдяки цьому, зокрема, можемо надалі надавати базові послуги для населення», - зазначив він.
Смілянський уточнив, що Укрпошта може надавати такі послуги, як оплата комунальних платежів, видача пенсій та соціальних платежів, оформлення усіх типів відправлень, а також продаж товарів першої необхідності.
«Ми працюватимемо надалі. Якщо Укрпошта може надавати послуги на звільнених від загарбників територіях, компанія зможе зробити це й в інших регіонах України», - резюмував генеральний директор Укрпошти.
Як повідомлялось, АТ «Укрпошта» відновило роботу вже понад 48 відділень у Харківській, Донецькій та Херсонській областях. Послуги надаються для понад 100 населених пунктів.