Музейники з Ізюма врятували від загарбників Євангеліє 1707 року - експонат підмінили та заховали, як і інші цінні речі з колекції.

Про це розповіла працівниця Ізюмського краєзнавчого музею Діна Листопад, яка евакуювалася до Кропивницького, передає Укрінформ із посиланням на Суспільне.
“До Кропивницького з Ізюма Харківської області переїхала співробітниця місцевого музею Діна Листопад. Перед від’їздом з рідного міста жінка сховала найцінніше, що було в музеї – Євангеліє, якому 300 років”, - ідеться в публікації.

Фото: Діана Листопад

За словами Листопад, друковане Євангеліє 1707 року, видане гетьманом Іваном Мазепою, має срібний із позолотою оклад у стилі українського бароко. За всю історію книжкового друку воно випускалося всього двічі.
"Про цю книгу знали багато людей, якби ця інформація дійшла до орків, вони могли його шукати в музеї. Тому ми поставили у вітрину колового огляду книгу, яка трохи її нагадувала. Я вважаю, що мародери та росіяни не помітили різниці і таким чином колекцію вдалося врятувати", - сказала Листопад.

Нині врятоване Євангеліє перебуває у сховищі під охороною військових.
Як повідомлялося, за даними РНБО, місто Ізюм зазнало найбільше авіаударів — 476. Його обстрілювали також артилерією, танками, мінометами. Місто було в повній окупації з квітня до вересня. Інфраструктура та житлова багатоквартирна забудова в Ізюмі зруйнована на 80%.
Перше фото: Обрії Ізюмщини