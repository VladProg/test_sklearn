Заступниця Голови Верховної Ради Олена Кондратюк відреагувала на звістку про смерть грузинського співака та актора Вахтанга Кікабідзе.

Про це вона написала у своєму Фейсбуці, передає Укрінформ.
"Після російського вторгнення до Грузії у 2008-му, він принципово відмовився від виступів у росії. Присвячував свої концерти в Україні пам'яті Героїв Небесної Сотні. Відверто і безкомпромісно засуджував агресію росії проти України, що триває з 2014 року. Казав, що якби був молодим, сам пішов би в АТО захищати Україну, і закликав українців до єдності в боротьбі за свободу. "Зараз усім українцям треба триматися за руки та співати одну пісню — за свободу рідної держави. Бо якщо цього не робити, то все може дуже погано закінчитися", - процитувала віцеспікер.
Вона також сказала, що український народ завжди пам'ятатиме всі слова та вчинки Вахтанга Кікабідзе на підтримку України.
Як повідомлялося, у Грузії помер відомий кіноактор, естрадний співак, сценарист, кінорежисер, автор пісень і депутат грузинського парламенту нинішнього скликання Вахтанг Кікабідзе. Йому було 84 роки.
Фото Wikipedia