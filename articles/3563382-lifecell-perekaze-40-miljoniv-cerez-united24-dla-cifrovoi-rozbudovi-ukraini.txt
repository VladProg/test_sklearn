Український мобільний оператор lifecell підписало меморандум про співпрацю з Мінцифри і перекаже 40 млн грн для цифрової розбудови та відновлення мобільної інфраструктури України.

Про це повідомляє Міністерство цифрової трансформації у Телеграмі, передає Укрінформ.

Як зазначається, lifecell долучився до благодійної допомоги через національну платформу UNITED24 і підписав меморандум про співпрацю з Мінцифри.
"Разом ми зможемо відновити та розвинути цифрову інфраструктуру держави значно швидше", - переконані у міністерстві.
Як повідомлялось, 5 травня Президент Володимир Зеленський оголосив, що Україна запускає глобальну ініціативу United24. Перша її складова – онлайн-платформа для збору коштів на підтримку України.

До платформи UNITED24 за понад три місяці роботи долучилися люди зі 110 країн світу, а загальна сума благодійних внесків перевищила $175 млн.