У відмові Ізраїлю передати на прохання американської сторони Україні списані системи ППО Hawk немає «злого умислу», це зумовлено їхньою непридатністю до експлуатації.

Про це заявив посол України в Ізраїлі Євген Корнійчук в ефірі телемарафону «Єдині новини», передає Укрінформ.
«Ми це питання перевіряли з Міноборони Ізраїлю. Насправді ці системи ще десять років тому були списані і перебувають у неналежному стані. Тобто військовий аташе їздив, «руками мацав» і підтвердив, що, на жаль, там уже нема чого передавати. Вони дійсно 60-х років, і їх просто списали. Це не є якийсь злий умисел, це питання недоцільності передачі мотлоху, який не працює», – сказав дипломат.
Як повідомлялося, згідно з даними видання Axios, високопоставлені ізраїльські та американські чиновники заявили, що Пентагон звернувся до Міністерства оборони Ізраїлю в середині січня і попросив передати Україні системи Hawk, які перебувають на зберіганні, однак отримав відмову.