У 2022 році було виявлено 4500 фішингових ресурсів для виманювання коштів українців. Запобігти їх діяльності покликаний проєкт із протидії кібершахрайству у фінансовому секторі.

Про це повідомив заступник голови Національного банку України Олексій Шабан на пресбрифінгу щодо протидії кібершахрайству у фінансовому секторі, передає Укрінформ.


«Навіть під час повномасштабної війни в Україні платіжне шахрайство не зникло. Навпаки, у 2022 році ми спостерігали суттєве збільшення його проявів. Найпоширенішим видом стала фейкова соціальна допомога від державних чи міжнародних організацій постраждалим від війни українцям. У 2022 році НБУ виявив близько 4500 фішингових ресурсів, для порівняння – у 2021 році ця цифра була значно меншою», – зазначив Шабан.


Саме фішинг залишається найпоширенішим методом шахрайства та засобом привласнення коштів і персональних даних в інтернеті.


«З початком повномасштабної військової агресії фішинг став одним з напрямів гібридної війни російської федерації проти України. Адже десятки зловмисних груп, які проводять фішингові кампанії проти українських громадян, координуються російськими злочинцями, а ФСБ покриває їхні дії. Внаслідок цього кошти, які втрачають українці, використовуються для підтримки країни-терориста», – сказав заступник секретаря РНБО України Сергій Демедюк.
Для боротьби з фішингом Національний координаційний центр кібербезпеки спільно з Нацбанком запустили проєкт із протидії кібершахрайству у фінансовому секторі. Головною метою проєкту є захист громадян від кіберзлочинців.


За підсумками 2021 року зловмисникам вдалося отримати 200 млн грн українських громадян. Але це статистика лише щодо тих, хто звернувся до НБУ та повідомив про правопорушення. Як зазначив Демедюк, реальна цифра втрачених коштів може бути вдвічі більшою.
Як повідомляв Укрінформ, у березні 2022 року Верховна Рада ухвалила Закон «Про внесення змін до Кримінального кодексу України щодо підвищення ефективності боротьби з кіберзлочинністю в умовах дії воєнного стану».