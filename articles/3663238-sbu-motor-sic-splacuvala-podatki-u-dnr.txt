Служба безпеки інкримінує президенту АТ «Мотор Січ» В’ячеславу Богуслаєву сплачування податків терористичній організації «днр».

Про це інформує пресслужба відомства, передає Укрінформ.
Як зазначається, у ході слідчо-оперативних дій встановлено, що після початку повномасштабного вторгнення високопосадовець здійснював фінансування терористичної організації «днр» через сплату «податків» та «зборів».

Серед іншого, він співпрацював з українським підприємством, яке з 2014 року знаходиться під контролем так званої днр. Його метою було постачання авіакомплектуючих до підприємств військово-промислового комплексу рф.

Встановлено, що через оборудку «бюджет» терористичної організації «днр» отримав понад 290 млн російських рублів у вигляді «податків» від реалізації авіапродукції для потреб росіян.

Одержані гроші керівники окупаційної адміністрації Донецька спрямовували на потреби військових угруповань рф, які беруть участь у бойових діях проти Сил оборони на східному фронті.

На підставі цих доказів слідчі Головного слідчого управління СБУ повідомили очільнику промислового гіганта про нову підозру за ст. 258-3 Кримінального кодексу України (сприяння діяльності терористичної організації).

Крім цього, під час нових обшуків правоохоронці виявили більш як два десятки медалей, грамот та почесних нагород президенту АТ «Мотор Січ» від представників військово-політичного керівництва рф.


Триває досудове розслідування для встановлення всіх обставин злочинів та притягнення винних до відповідальності.

Як повідомляв Укрінформ, 23 жовтня 2022 року Служба безпеки України затримала президента АТ "Мотор Січ" В'ячеслава Богуслаєва та начальника департаменту зовнішньоекономічної діяльності цього підприємства, їх підозрюють у колабораційної діяльності та пособництві державі-агресору.
Затримання відбулося в межах кримінального провадження про незаконне постачання з боку "Мотор Січ" товарів військового призначення для російської штурмової авіації. За даними слідства, посадовці налагодили транснаціональні канали незаконного постачання оптових партій авіадвигунів до країни-агресора. Отриману продукцію загарбники використовували для виробництва та ремонту ударних вертольотів.
Підозрюваним обрано запобіжні заходи у вигляді тримання під вартою.