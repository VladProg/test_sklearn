Дефіцит потужності в енергосистемі відсутній і не прогнозується. Усі електростанції працюють згідно з командами диспетчерів Укренерго та графіками.

Як передає Укрінформ, про це Укренерго повідомляє у Телеграмі.
Споживання є найнижчим за весь тиждень, що є характерним для ранку неділі. “Зростання споживання прогнозується ввечері та завтра на ранок. Зараз для енергосистеми є надзвичайно важливим уникати як пікових навантажень, так і провалів у споживанні. Просимо розподіляти користування енергоємними приладами впродовж доби”, - зазначили у компанії.








Як підкреслили в НЕК, ліміти споживання до областей не доводились через відсутність дефіциту в потужності в енергосистемі. Водночас у разі зміни ситуації та при зростанні споживання можливе застосування відключень. Заміри фактичного споживання будуть продовжені вже завтра.




Відключення за графіком все ще вимушено застосовуються через мережеві обмеження в Одесі та Одеському районі. Також погодинні відключення можливі в окремих районах Києва та Київської області у зв’язку з проведенням обленерго ремонтних робіт, ідеться в повідомленні.




Без вихідних тривають ремонтні роботи на Одещині та в інших регіонах, де магістральні мережі неодноразово були атаковані ракетами та дронами росіян, зауважили в Укренерго.




У НЕК нагадали, що понад 10 ГВт основних встановлених потужностей наразі недоступні українській енергосистемі і перебувають під контролем росіян. Це найбільша в Україні та Європі Запорізька АЕС, а також Запорізька ТЕС, Луганська ТЕС, Вуглегірська ТЕС, Каховська ГЕС. Крім цього, на тимчасово захоплених росіянами територіях півдня також розташована більшість вітрових та сонячних електростанцій.
Крім АЕС, решта електростанцій – це ключові регулюючі потужності. Саме вони забезпечують покриття споживання у пікові ранкові та вечірні години, додали в Укренерго.
Як повідомляв Укрінформ, 20 лютого на Одещині будуть проводити заміри електроспоживання, тож графіки відключення світла не будуть застосовуватися - за винятком Одеси та району.