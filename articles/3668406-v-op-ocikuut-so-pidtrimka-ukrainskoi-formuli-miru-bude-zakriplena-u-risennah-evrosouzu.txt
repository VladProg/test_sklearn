Усі країни-члени Європейського Союзу заявили про підтримку української формули миру і відповідної резолюції Генасамблеї ООН, окремі держави вже визначилися з конкретними пунктами, де вони можуть бути лідерами чи учасниками.


Про це заявив заступник керівника Офісу Президента Ігор Жовква у Фейсбуці за результатами європейського турне глави Української держави напередодні, передає Укрінформ.
"Про підтримку «формули миру» вже заявили усі держави-члени. Окремі європейські держави вже навіть чітко визначилися з тими елементами з 10 пунктів формули, де вони готові виступати лідерами, співлідерами та учасниками", - написав він.
Жовква розповів, що формула миру стала топтемою зустрічей та публічних виступів Президента Володимира Зеленського у ході європейського візиту.
За його словами, глава держави наголошував, що потенціал формули і єдності з ЄС потрібно реалізувати на повну.
Заступник очільника ОП також поінформував, що Президент отримав від європейських партнерів запевнення у підтримці відповідної української резолюції під час проведення надзвичайної спецсесії ГА ООН на роковини широкомасштабного вторгнення рф в Україну.
Крім того, за його словами, очікується, що підтримка формули миру буде також закріплена у відповідних рішеннях ЄС.

Як повідомлялося, Президент Володимир Зеленський 8-9 лютого здійснив візит до Великої Британії, Франції та Бельгії.
У листопаді 2022 року Президент Володимир Зеленський презентував українську формулу миру. Зокрема, йдеться про радіаційну, ядерну, продовольчу, енергетичну безпеки, звільнення всіх полонених і депортованих, виконання статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.
Фото: ОП