Головний тренер донецького «Шахтаря» Ігор Йовичевич оцінив майбутній поєдинок з французьким «Ренном» в матчі у відповідь стадії плей-офф Ліги Європи УЄФА.

Як повідомляв Укрінформ, у першому поєдинку «гірники» обіграли «Ренн» у Варшаві - 2:1.
«Перш за все, ми знаємо, що це нокаут-фаза, і тому фокус має бути від гри до гри. І я намагався налаштувати команду на такий підхід: щоб був фокус на плані на гру, мотиваційний аспект на матчі, що перед нами. Перша гра закінчилася, ми зробили висновки й тактичний аналіз, відновилися, і тепер перед нами стоїть матч - це 95 хвилин, незважаючи на роль цієї гри: чи це якийсь прохідний матч, чи класифікаційний матч. Але, кажу ще раз, маємо думку лише про перемогу, а не про якусь калькуляцію. Бо не маємо такого досвіду у Європі, щоб могли коригувати й контролювати емоції, аби зіграти десь, як то кажуть, «на нічийку». Ми такого не вміємо. Тому мусимо думати тільки про перемогу і робити те, що робили в першому матчі. У жодному разі. Налаштовуємося на важку гру. Публіка, атмосфера понесе «Ренн» від перших хвилин, і я сподіваюся, що ми маємо достатньо якості, достатньо характеру, емоцій, амбіцій, щоб протистояти і думати про позитивний результат. А склад, що вийде завтра, побачимо за півтори години до матчу», - цитує Йовичевича пресслужба «Шахтаря».
Поєдинок Ліги Європи «Ренн» - «Шахтар» відбудеться 23 лютого на арені «Роажон Парк» у Ренні і розпочнеться о 22.00 за київським часом.
Переможець протистояння за сумою двох матчів вийде до 1/8 фіналу Ліги Європи УЄФА.

Фото: ФК «Шахтар».