Українські сценаристи до 13 січня можуть подати заявки на стажування у Франції у межах співпраці української платформи для кіносценаристів Terrarium та французької - Less is More.

Про це повідомляє пресслужба Державного агентства з питань кіно, передає Укрінформ.
"У результаті співпраці 4 українські сценаристи поїдуть цього року у Францію на безкоштовне навчання на регулярних сесіях платформи LIM. У межах програми разом з європейськими тьюторами вестиметься робота над проєктами дебютних, других та третіх малобюджетних ігрових повних метрів", - йдеться в повідомленні.

Зазначається, що відбір учасників й учасниць воркшопів відбудеться у два етапи. Спочатку селекційна комісія української сторони обере найкращі 12 заявок з-поміж поданих. Під час другого етапу французькі партнери із LIM визначать чотирьох претендентів, котрих запросять на 3-тижневі навчальні сесії у різних країнах Європи. Дорогу, проживання та стипендію забезпечать організатори.

Також у Держкіно повідомляють, що цього року вперше до команди тьюторів програми долучиться режисер фільму «Памфір» Дмитро Сухолиткий-Собчук. Раніше серед лекторів були сценаристи Террі Гілліам, Ларс фон Трієр, Томас Вінтерберґ.
Як повідомлялося, видавці можуть взяти участь у Вільнюському книжковому ярмарку, який відбудеться 23-26 лютого в столиці Литви, пройшовши попередній відбір від Українського інституту книги.
Фото: credo / ДержКіно України