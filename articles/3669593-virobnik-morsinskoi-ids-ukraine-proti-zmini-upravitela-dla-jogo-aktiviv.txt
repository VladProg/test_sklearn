Менеджмент IDS Ukraine заперечує потребу змінювати управителя для арештованих активів виробників та реалізаторів мінеральних вод, оголошену Національним агентством з питань виявлення, розшуку та управління активами, одержаними від корупційних та інших злочинів (АРМА).

Про це IDS Ukraine повідомляє в офіційному коментарі для Укрінформу.


«Менеджмент компанії занепокоєний початком відбору керівництва для активів найбільшого виробника питної води в країні. Адже з моменту передачі корпоративних прав АРМА в листопаді 2022 року не було зроблено жодних дій з боку компанії, які б вимагали зміни управління IDS Ukraine, у тому числі дотримання всіх накладених обмежень», – ідеться в коментарі.


Зазначається, що з початку повномасштабного вторгнення менеджмент IDS Ukraine продовжував ефективно керувати бізнесом, зберігши таку ж долю ринку, як і у 2022 році, попри падіння продажу на майже 30% та втрату підприємства в Херсонській області.
У компанії наголосили, що IDS Ukraine залишається найбільшим платником податків у галузі; вона перерахувала до бюджету майже 700 млн грн. І у 2022 році продовжила випуск негазованої води для забезпечення гуманітарних потреб України, надала благодійну допомогу на понад 100 млн грн, безкоштовно передала продукції на майже 70 млн грн на деокуповані території та на потреби військових, запровадила виплати мобілізованим працівникам.
У 2023 році компанія передала 120 тис. літрів води в Херсон та 40 тис. банок енергетиків для бійців ЗСУ на передовій.
«Передача управління IDS Ukraine іншим особам навряд чи позитивно вплине на діяльність компанії», – сказано у коментарі.


Як повідомлялося, Шевченківський райсуд Києва у листопаді ухвалив рішення про передачу АРМА корпоративних прав акціонерів IDS, що перебувають під санкціями, - громадян рф, а також прав інших акціонерів, які не перебувають під санкціями.
Бюро економічної безпеки України (БЕБ) 23 листопада повідомило про арешт корпоративних прав росіян - акціонерів IDS Ukraine, щоб уникнути виведення ними з України активів семи підприємств із виробництва та реалізації питної води. За даними БЕБ, зазначені підприємства перебувають у їхній фактичній власності через підконтрольну офшорну компанію-нерезидента.
АРМА у лютому 2023 року оголосила конкурс на управителя для арештованих активів виробників та реалізаторів мінвод «Моршинська», «Миргородська», «Borjomi».
IDS Ukraine – група компаній, заснована у 1996 році, володіє торговими марками "Моршинська", "Миргородська", "Аляска" та "Аква Лайф".