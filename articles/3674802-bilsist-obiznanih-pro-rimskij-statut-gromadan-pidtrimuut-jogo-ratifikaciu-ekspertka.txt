Підвищення рівня обізнаності серед українців про Римський статут, який є в основі діяльності Міжнародного кримінального суду, сприятиме ратифікації документа.

Таку думку висловила директорка Ukrainian Legal Advisory Group Надія Волкова на пресконференції у Медіацентрі Україна-Укрінформ.
«Національне дослідження, проведене у грудні 2022 року фахівцями коаліції «Україна. П'ята ранку», показує, що лише до 30% опитаних розуміють, що таке Римський статут. Однак серед цих 30% підтримка його ратифікації сягає 79%. Зрозуміло, що чим більше людей обізнано, що це за документ і Міжнародний кримінальний суд, тим більшою буде ця підтримка», - сказала вона.
За словами Волкової, такі результати спростовують «міф про те, що ми не можемо Статут ратифікувати, бо в нас тоді відмовляється люди воювати».
Водночас вона наголосила, що через нератифікований Римський статут Україна на сьогодні може лише передавати інформацію про злочини, скоєні на її території, натомість участі в ухваленні рішень щодо бюджетів, вибору прокурора та суддів, які розглядатимуть ці справи, не бере.
Експерт нагадала, що за даними Офісу Генпрокурора, в Україні відкрито 68 тис. проваджень щодо воєнних злочинів. Робота з фіксації злочинів триває, зокрема завдяки громадським організаціям, які документують порушення прав людини. Із цією метою 25 лютого 2022 року постала коаліція «Україна. П’ята ранку», до якої вже входить 31 організація.
Як повідомлялося, Україна підписала Римський статут, який лежить в основі діяльності Міжнародного кримінального суду, 20 січня 2000 року, але досі не ратифікувала його. Статут передбачає можливість, що й без ратифікації держава може визнати юрисдикцію суду в певних справах, подавши про це належну заяву.
Фото: Вікіпедія