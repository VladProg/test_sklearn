Промоутер Усика назвав дату та місце поєдинку за титул Абсолютного чемпіона світу у суперважкій вазі.

Олександр Красюк, промоутер чемпіона WBA, WBO, IBO та IBF у надважкій вазі Олександра Усика (20-0, 13 КО), розповів, чому бій з Тайсоном Ф’юрі (33-0-1, 24 КО) хочуть організувати в Лондоні, повідомляє BoxOffice, передає Укрінформ.

«Ми справді вже зараз плануємо цей поєдинок у Лондоні на «Вемблі». Заброньовано стадіон на 29 квітня спеціально для цього заходу. І справді ми планували організувати цей поєдинок у Саудівській Аравії. Але склалися обставини таким чином, що через якісь складнощі, цілком можливо, фінансові, цілком можливо, організаційні. Але саудити нам не підтверджують дату 29 квітня. Точніше, кілька разів підтверджували, а зараз уже ні. Вони говорять про свою готовність організувати цей поєдинок восени. А це неможливо. Бо Усик бився влітку, у серпні. Йому потрібен поєдинок, він уже у тренувальному таборі. Це неможливо з тієї точки зору, що організації, які санкціонують, не чекатимуть так довго, щоб не проводити обов'язковий захист, оскільки це функціонування їхнього бізнесу», - сказав Красюк.

Як повідомляв Укрінформ, Усик поділився думками про річницю повномасштабної війни в Україні.

Фото: Getty Image