Верховна Рада ухвалила в першому читанні законопроєкт "Про внесення змін до деяких законів України щодо заборони поширення інформації про пленарне засідання Верховної Ради України під час дії воєнного стану" (№9005).

Про це народний депутат із парламентської фракції "Голос" Ярослав Железняк повідомив у Телеграмі, передає Укрінформ.
За його словами, ухвалення документа в першому читанні підтримали 234 парламентарії.
Проєктом закону пропонується під час дії воєнного стану в Україні заборонити народним депутатам поширювати в будь-який спосіб інформацію про час, місце, перебіг і результати проведення (продовження) пленарного засідання раніше ніж через одну годину після закриття цього засідання або оголошення перерви у пленарному засіданні.
У разі встановлення факту порушення передбачається, що за висновком Комітету з питань Регламенту, депутатської етики та організації роботи парламенту ВР без обговорення може ухвалити рішення про позбавлення депутата права брати участь у пленарних засіданнях або триваючому пленарному засіданні на термін до п’яти днів. За ці дні народному депутату не виплачуватиметься заробітна плата та не здійснюються виплати, пов’язані з виконанням депутатських повноважень.
Окрім того, на пропозицію головуючого або народного депутата, підтриманою не менш ніж третиною голосів від конституційного складу Верховної Ради, депутат, який порушив зазначені вимоги, зобов’язаний залишити пленарне засідання.
Серед авторів документа - Голова ВР Руслан Стефанчук, його перший заступник Олександр Корнієнко, заступниця Голови ВР Олена Кондратюк та понад сто народних депутатів.
Як повідомлялося, після початку повномасштабного вторгнення рф висвітлення діяльності Верховної Ради суттєво обмежене. Зокрема, немає трансляції засідання в режимі онлайн, а парламентські журналісти не мають можливості працювати у приміщенні Верховної Ради.