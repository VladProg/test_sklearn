ЮНЕСКО і Міжнародна асоціація прокурорів розробили навчальний онлайн-курс для правників «Розслідування та судове переслідування злочинів проти журналістів, сприяння свободі вираження поглядів», який триватиме із 27 лютого до 9 березня.

Про це повідомляє Нацрада з питань телебачення і радіомовлення, передає Укрінформ.


«Навчання базуватиметься, зокрема, на спільному документі ЮНЕСКО і МАП - «Рекомендації для прокурорів у справах про злочини проти журналістів», що встановлює чинники, які слід аналізувати в процесі ухвалення рішень у справах проти журналістів. Також розглядатимуться заходи, які в перспективі здатні забезпечити захист суспільних інтересів і правопорядок та зміцнити довіру до органів правосуддя», - йдеться у повідомленні.


Курс передбачає 5 модулів з різної тематики, як-от свобода вираження поглядів; роль прокурора в ефективному переслідуванні злочинів проти журналістів; кримінальний наклеп; публіцистичний метод і джерела; доказові питання і також практики міжнародного співробітництва.


Викладачі курсу – колишні прокурори й міжнародні експерти з питань свободи вираження поглядів, а також запрошені спікери високого рівня, такі як колишній суддя Міжнародного кримінального суду, представник Управління Верховного комісара з прав людини та журналіст-розслідувач.


Двотижневий онлайн-курс є безкоштовним і буде доступний англійською мовою.