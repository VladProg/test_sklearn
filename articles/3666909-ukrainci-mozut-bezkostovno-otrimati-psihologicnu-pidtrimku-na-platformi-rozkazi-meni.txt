Усі українці, які потребують психологічної підтримки, можуть скористатись платформою «Розкажи мені», яка працює цілодобово й надає безкоштовну психологічну допомогу.

Як передає Укрінформ, про це в Телеграмі повідомляє UkraineNOW.




«Ми всі зараз переживаємо важкі часи, й одне з головних наших завдань на сьогодні – зберегти своє ментальне здоров'я і допомогти близьким. Тому платформа психологічної підтримки «Розкажи мені» працює цілодобово й надає безкоштовну психологічну допомогу всім бажаючим», - йдеться в повідомленні.


Як зазначається, щоб отримати допомогу, потрібно лише коротко описати свій запит і залишити заявку на сайті.


Далі за вашим запитом модератори платформи підберуть спеціаліста, він якнайшвидше зв'яжеться з вами. Консультації проводяться безкоштовно у режимі онлайн.
Як повідомляв Укрінформ, 60 українських фахівців пройшли навчання у межах проєкту «Психосоціальна підтримка під час війни» від IsraAID завдяки домовленостям дружини українського Президента Олени Зеленської з першою леді Ізраїлю Міхаль Герцог. За словами дружини Президента, українські фахівці освоїли методики кризової, екстремальної психології, першої психологічної допомоги у різних обставинах і вже почали працювати у медзакладах Дніпра, Вінниці та Київської області, усього – 14 лікарень.