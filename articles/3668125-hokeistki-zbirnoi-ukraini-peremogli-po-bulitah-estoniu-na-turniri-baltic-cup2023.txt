Жіноча збірна України з хокею з перемоги стартувала на міжнародному турнірі Baltic Cup-2023 в естонському Когтла-Ярве.

Як повідомляє офіційний сайт Федерації хокею України (ФХУ), «синьо-жовті» у серії післяматчевих булітів завдали поразки команді Естонії - 3:2 (1:0, 0:1, 1:1, 0:0, 1:0), передає Укрінформ.
Українки мали велику ігрову перевагу (за кидками - 52:14), але дотиснули свого майбутнього суперника на ЧС-2023 Естонію лише у серії післяматчевих кидків.
Розв'язка у матчі настала у серії булітів. Щоб визначити найсильнішого, суперницям знадобилося у підсумку 16 післяматчевих кидків (по 8 у кожній із сторін), а вирішальне слово все ж таки залишилося за лідером збірної України та легіонеркою швейцарської «Амбрі-Піотті» Дар'єю Цимиренко.
10 лютого українки проведуть свій другий матч на турнірі проти збірної Литви.
Фото: fhu.com.ua.