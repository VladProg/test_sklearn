Створення міжнародного трибуналу і притягнення росіян до відповідальності не дозволить уникнути їм безкарності за злочини геноциду в Україні.

На цьому під час Варшавської конференції щодо надання допомоги Україні наголосив у понеділок посол України в Польщі Василь Зварич, передає кореспондент Укрінформу.
“Ми маємо створити міжнародний спецтрибунал з питань злочинів росіян, потрібно їх притягнути до відповідальності за злочини геноциду, воєнні злочини. Не потрібно давати росії відчути себе безкарною”, - наголосив Зварич.
Український дипломат подякував Польщі за підтримку і солідарність з Україною. Він зазначив, що Польща стала першою країною, яка прийняла мільйони українців, які втікали від російського агресора. За словами посла, в Польщі на сьогодні перебуває 1,5 млн українців, які прибули туди після 24 лютого. З них 90% - це жінки і діти, а близько 200 тис. дітей відвідують польські школи.
Зварич подякував Польщі за допомогу Україні, зокрема за створення військового, енергетичного, медичного хабів з допомоги Україні.
“Це показує, наскільки є важливою співпраця і прояв солідарності”, - підкреслив посол.
Він зауважив, що часто за кордоном, зокрема у Польщі, кажуть, що "це не наша війна".
“Нашою відповіддю є: це теж не наша війна. Війна не є вибором України і українців, ми хотіли жити в мирі, бути членом ЄС і НАТО. Але ворог думає по-іншому, в імперських категоріях. Це - війна росії проти нас усіх, а не тільки України, оскільки рф порушила міжнародне право”,- наголосив дипломат.
Він додав: якщо світ дозволить росії порушувати міжнародне право, то наступні покоління європейців завжди житимуть у небезпеці. Відтак необхідною є єдність і солідарність.
Зварич підкреслив, що в Україні нині формується майбутнє всієї Європи. Він наголосив, що українці борються за європейські цінності і віддають за них життя.
“Ми тільки просимо про солідарність і співпрацю з нами, щоб раз і назавжди підвести риску під імперськими прагненнями росії”,- резюмував український дипломат.
Як повідомлялося, раніше президент Польщі Анджей Дуда заявив, що росія розпочала війну з Україною, намагаючись відбудувати давню царську імперію, тому його країна готова до відновлення залізної завіси “хоч до хмар” з агресивним сусідом, який хоче вбивати сусідні народи.