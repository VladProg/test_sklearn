Google, Міністерство культури та інформаційної політики (МКІП) і перша леді Олена Зеленська презентували онлайн-простір української культури на платформі Google Arts & Culture.

Про це повідомляє МКІП, передає Укрінформ.
«24 листопада Google разом із Міністерством культури та інформаційної політики України за підтримки першої леді Олени Зеленської презентували онлайн-простір української культури на платформі Google Arts & Culture – «Україна поруч» (Ukraine is Here)», - йдеться у повідомленні.

Зазначається, що проєкт реалізовано завдяки партнерству Google та МКІП, а також 10 партнерів, які долучилися до створення українського розділу платформи Google Arts & Culture, серед яких: Національний художній музей України, Національний центр народної культури «Музей Івана Гончара», Музей театрального, музичного та кіномистецтва України та ін.
Відтак на власній сторінці українська культура репрезентована чотирма розділами: Культура, Архітектура, Мистецтво та Природа.

Відтепер люди з різних країн зможуть дослідити автентичні й інтерактивні історії про українську культуру, відвідати віртуальні екскурсії та познайомитися із найзнаковішими роботами українських художників у 6 віртуальних виставкових просторах.

Також за допомогою технології доповненої реальності в додатку Google Arts & Culture можна переглянути понад 40 неймовірних 3D моделей, це, зокрема, Софійський собор, замок Паланок і Національна опера України. На платформі також доступні деякі об’єкти, фізичні аналоги яких було пошкоджено чи знищено внаслідок російських обстрілів, як-от дзвіниця Успенського собору в Харкові.

«Тепер в Google можна гуглити культуру України. Презентуємо проєкт у буремні часи. Коли до нашої сміливої, потужної, модерної держави прикута особлива увага. Ukraine is Here – надзвичайно потужний проєкт, який є результатом плідної співпраці, справжньої синергії команд – Google Arts & Culture, нашого міністерства, державних агентств, багатьох музеїв, заповідників та окремих експертів-фахівців. Нові можливості розповісти про українську культуру – масштабно, цікаво й сучасною цифровою мовою, як це зроблено на платформі Google Arts & Culture – це ще одна наша спільна перемога», – підкреслив міністр культури та інформполітики Олександр Ткаченко.

Перша леді України Олена Зеленська наголосила, що за місяці війни у нас понад 500 пошкоджених чи зруйнованих музеїв, історичних будівель, храмів.
«Все це створювалося поколіннями українців для нових поколінь. Отже, одразу стало зрозуміло – нам треба рятувати від навали не тільки наших людей, а й нашу культуру, мистецтво. Наша культура – не тільки наша. Це спадок всього цивілізованого світу. Коли культурні цінності втрачає одна країна – втрачає весь світ. Тож давайте зберігати примножували, дивитися, захоплюватися – гуглити українську культуру – і так збагачувати світ», – закликала перша леді.
Директор Google Arts & Culture Аміт Суд подякував всім, хто долучився до створення українського онлайн-простору і наголосив, що «Україна поруч» – лише початок українського проєкту на міжнародній платформі.
«Ми пишаємося сьогоднішнім запуском. Нам дуже пощастило працювати з Міністерством культури та інформаційної політики України та іншими нашими партнерами протягом п’яти років і невпинно рухатися до однієї мети – зробити українську культуру доступнішою для всіх у будь-якому куточку світу. І саме завдяки цим людям сьогодні, попри всі виклики, з якими ми стикаємося, ми можемо представити новий контент, нові історії, нових митців світовій аудиторії. І це тільки початок», – зазначив директор Google Arts & Culture.
У МКІП додають, що Google Arts & Culture – це платформа, де зібрані цифрові версії мистецьких витворів та різноманітних об’єктів культури з-понад 2000 закладів культури з 80 країн. На платформі розміщено 6 мільйонів артефактів (включно з фотографіями, відео, рукописами та іншими документами мистецтва, культури та історії), понад 400 тисяч творів мистецтва та понад 10 000 цифрових виставок.
Проєкт «Україна поруч» реалізовано завдяки партнерству Google та МКІП та ще 10 партнерів, що долучилися до створення українського розділу платформи Google Arts & Culture, серед яких: Національний художній музей України, Національний центр народної культури «Музей Івана Гончара», Музей театрального, музичного та кіномистецтва України та ін.
Фото МКІП і з сайту andro4all.com