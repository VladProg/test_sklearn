Міністерство культури та інформаційної політики охарактеризувало проєкт "Світ Сковороди" до 300-ліття філософа статистичними даними.

Про це повідомляє пресслужба відомства в Телеграмі, передає Укрінформ.
"Світ Сковороди" відвідало понад 15 тисяч людей. Згідно з опитуванням, 89% відвідувачів проєкту впевнено рекомендували відвідати виставку "Світ Сковороди" друзям і знайомим. 55% з них визнали, що їхня віра в те, що свобода переможе темряву, зміцнилася після відвідування виставки", - йдеться в повідомленні.
Водночас у міністерстві зазначають, що виставка зібрала понад десяток філософів, істориків, літературознавців, культурологів, музикознавців. Також 15 експертів доєдналися до Сцени діалогів і провели загалом вісім годин інтелектуальних дискусій на тему життя, творчості та ідей Григорія Сковороди.
"16 годин лайвів із виїзної студії Радіо Культура в співпраці із головним інформаційним партнером виставки Суспільне Мовлення – це 960 хвилин розмов про Сковороду із цікавими людьми", - кажуть у відомстві.
Заразом виставка, що розмістилася в Українському домі на двох поверхах площею близько 1150 м²; втілилася у п'ять годин екскурсій, зокрема вперше організованих ексклюзивних кураторських "темних" екскурсій.
МКІП підкреслює, що захід супроводжувався понад 20 тисячами згадок про Григорія Сковороду в соціальних мережах та понад 5 000 - про експозицію "Світ Сковороди".
Як повідомляв Укрінформ, 2 грудня у Києві в Українському домі презентували виставково-мистецький проєкт “Світ Сковороди” до 300-річчя від дня народження українського філософа, просвітителя-гуманіста, поета й педагога Григорія Сковороди.
12 жовтня Кабінет Міністрів підтримав рішення про святкування 300-річчя від дня народження Григорія Сковороди на державному рівні.