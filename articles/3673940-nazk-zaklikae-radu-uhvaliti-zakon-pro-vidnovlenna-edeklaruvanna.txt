Національне агентство з питань запобігання корупції закликає народних депутатів зробити кроки, що підтверджують відданість принципам відкритості і підзвітності перед виборцями, та відновити електронне декларування посадовцями.

Як передає Укрінформ, про це НАЗК повідомляє у Телеграмі.
НАЗК нагадує, що Президент Володимир Зеленський, “публічно відповів на петицію про відновлення декларування”. “Панове парламентарії, хід за вами”, - підкреслили в агентстві.
“Всього лише за кілька днів петиція набрала необхідні 25 тисячі голосів. Суспільство яскраво продемонструвало своє бажання повернути звітування публічних службовців під час війни, а Президент нагадав про те, що саме народні депутати повинні проголосувати за законопроєкт. Водночас Верховна Рада поки не поспішає. Законопроєкт № 8071, яким мали відновити обов’язкове декларування, чекає на ухвалення із жовтня 2022 року”, - ідеться у повідомленні.
НАЗК зазначає, що “щорічну декларацію за 2021 рік подали лише 28 народних депутатів”.
Нацагентство наголошує, що відновлення декларування не може більше чекати, зокрема тому, що “звільнення та “посадки” чиновників-корупціонерів не вирішують проблему корупції: звільнення та кримінальна відповідальність — це дієвий спосіб очищення від недоброчесних посадовців, але через відсутність механізмів фінансового контролю такі дії можуть бути боротьбою з вітряками. Не всі посадовці потрапляють у фокус уваги журналістів та правоохоронних органів”.
“Набагато ефективнішим способом зниження корупції є її попередження, а не боротьба з наслідками. Декларування - найефективніший засіб запобігання корупції і потраплянню на державну службу недоброчесних осіб. Топпосадовці, насамперед, повинні звітувати про свої статки. Недостатньо перевіряти лише тих чиновників, які “зашкварилися”. Усі високопосадовці мають потрапляти в перевірку за визначеною НАЗК черговістю”, - підкреслює агентство.
“НАЗК має особливо ретельно перевірити законність придбання високопосадовцями та їхніми родичами активів під час війни: обов’язкове декларування та повні перевірки декларацій — це можливість фінансового контролю за статками чиновників. Крім декларування, також відновиться обов’язок подачі повідомлень про суттєві зміни в майновому стані та відкриття валютних рахунків у банках-нерезидентах для чиновників, які займають високі посади", - ідеться в повідомленні.

“Міжнародна спільнота надала свої рекомендації: Transparency International рекомендує Україні відновити декларування, перевірки декларацій та інші заходи фінансового контролю. Нещодавно Transparency International презентувало результати індексу сприйняття корупції. Україна отримала +1. Водночас організація рекомендує нашій країні відновити доступ до відкритих даних, де це не шкодить безпеці. Зокрема це відновлення подання декларацій та їхньої перевірки", - заявляє агентство.
НАЗК підкреслює, що “поки декларування залишається не обов’язковим, громадяни можуть ініціювати проведення моніторингу способу життя будь-якого посадовця чи депутата”.
“Верховна Рада України, очікуємо від вас кроків, що підтверджують відданість принципам відкритості і підзвітності перед вашими виборцями”, - закликає НАЗК.
Як повідомляв Укрінформ, Зеленський 22 лютого відповів на петицію про відновлення е-декларування.