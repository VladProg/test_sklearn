Європейська комісія взяла до уваги повідомлення про розслідування фактів корупції в Україні та вітає зусилля держави щодо проведення реформ задля викоренення цього явища.

Про це заявила речниця Єврокомісії з питань розширення та сусідства Ана Пісонеро на брифінгу у Брюсселі, коментуючи інформацію про відставки серед представників влади України після повідомлень ЗМІ про прояви корупції, передає кореспондент Укрінформу.

«Так, ми взяли до уваги повідомлення про те, що Національне антикорупційне бюро України розслідує ці випадки. Існує загальне правило - ми не коментуємо кримінальні розслідування, що тривають. Але ми вітаємо той факт, що владні структури України серйозно ставляться до цих проблем», - зауважила речниця Єврокомісії.

Вона зазначила, що в межах процесу розширення Україна взяла на себе зобов’язання посилити боротьбу проти корупції, зокрема на високому рівні, шляхом проведення активних та ефективних розслідувань, а також досягнення відповідності між кількістю розслідувань та ухвалених судових вироків.

«Це є у висновку Єврокомісії щодо заявки України на членство в ЄС. Важливо також зазначити, що після його оприлюднення Україна вже здійснила кілька важливих кроків, зокрема призначено керівника Спеціалізованої антикорупційної прокуратури, розпочато процес відбору нового директора Національного антикорупційного бюро. Безумовно, необхідні подальші дії та зусилля щодо зміцнення антикорупційних інституцій», - зауважила Пісонеро.

Єврокомісія, за її словами, оцінить досягнутий Україною прогрес у впровадженні реформ, визначених ЄС у межах пакету розширення, восени 2023 року.

«Антикорупційна діяльність є ключовим фактором у процесі розширення ЄС, а також умовою надання макрофінансової допомоги від ЄС. Очевидно, що ЄС має різні засоби та механізми контролю за тим, як і куди використовуються фонди ЄС. Ми перебуваємо у тісному контакті із владою України, аби гарантувати, що ...кошти використані належним чином», - сказала речниця Єврокомісії.

Як повідомлялося, Європейський Союз у процесі розширення однією з головних умов для країн-кандидатів висуває зміцнення верховенства права, незалежності судової гілки влади та інституційну боротьбу з корупцією.