Україна розраховує на солідарність країн Євросоюзу в захисті культурної спадщини від російських загарбників та зосереджує зусилля на нагальних потребах для збереження об’єктів культури в умовах зими.

Про це у Брюсселі під час пресконференція за підсумками участі у роботі Ради міністрів ЄС з питань культури заявив міністр культури та інформаційної політики України Олександр Ткаченко.
Саме так він відповів на запитання Укрінформу щодо заходів, яких вживає міністерство для обліку та відновлення зруйнованих або пошкоджених окупантами історичних та культурних скарбів України.
«Уряд має чіткий реєстр, який фіксує пошкодження культурної спадщини. З іншого боку, це має бути перевірено також на рівні міжнародних експертів. Цей процес розпочнеться, і кожен такий об’єкт потребуватиме спеціальної процедури, як його перевіряти та відновлювати. Але зараз практично неможливо розпочати таке відновлення. Тому ми маємо, принаймні, підготувати ці об’єкти до зими, щоб зберегти їх в цих умовах. Для цієї мети нам потрібні певні матеріали, включаючи генератори та інші речі», - зазначив урядовець.
Він зауважив, що у багатьох містах України були зруйновані та пошкоджені численні об’єкти культурної спадщини, відновлення яких можна буде здійснювати лише після війни. Але вже зараз, в зимових умовах, ці об’єкти потребують захисту.
«Я пояснив колегам, якою є ситуація зараз. Більше 1000 об’єктів культури були пошкоджені. Ми наближаємося до зими, і більше 4 тисяч генераторів є необхідними лише для забезпечення музейного сектору України. Є й інші виклики, що пов’язані, зокрема, із необхідністю застосувати санкції проти російської пропагандистської машини, до якої належать деякі офіційні особи культурної сфери в росії. Є також питання щодо просування української культури закордоном», - сказав Ткаченко.
Міністр зауважив, що МКІП ставить перед собою завдання утримати українських митців та представників культури в Україні. Їхній вплив, робота в Україні є надзвичайно важливими та мають велике значення для людей, які зараз відстоюють свободу й волю своєї батьківщини на полі бою.
«Ми запропонували (партнерам по ЄС – ред.) конкретні цифри. Один відсоток бюджету на культуру від держав ЄС можуть спрямовуватися на те, щоб підтримати культурний сектор України, щороку протягом наступних чотирьох років, в рамках реалізації програми ЄС на 2023-2026 роки.
Як зазначила під час пресконференції єврокомісар з питань інновацій, досліджень, культури й молоді Марія Габріель, урядовці країн ЄС висловили солідарність із народом України та готовність підтримувати українську культуру та українських митців. Вони вивчатимуть пропозиції України, щоб сформувати чітке ставлення до можливостей у цій сфері.
Своєю чергою міністр культури головуючої в ЄС Чеської Республіки Мартін Бакса зауважив, що головною темою під час обговорення під час сьогоднішньої зустрічі була саме ситуація, що складалася навколо культури та культурної спадщини в Україні.
«Я ніколи б не міг повірити, що у 21-му столітті ми будемо свідками варварства, яке було продемонстровано росією протягом минулих дев’яти місяців. путін не лише руйнує життя неповинних людей, але також українську культуру та культурну спадщину… Але я впевнений, що спроба зруйнувати Україну не може бути успішною, росіяни не досягнуть цього. Ми допоможемо українським митцям та збережемо українську культурну спадщину», - наголосив чеський урядовець.
Як відомо, від початку російського вторгнення російські загарбники обрали першочерговою ціллю для своїх атак саме об’єкти культури, - історичні пам’ятки, музеї, бібліотеки. На тимчасово окупованих територіях вони почали нав’язувати російські програми у школах, вилучати українську літературу, щоб знищити українську історію та культуру, які є основою самоідентифікації народу України. Такі дії загарбників лише збільшили спротив українців та рішучість вигнати російських окупантів геть з України.