Україна і Європейський Союз провели другий раунд Діалогу з питань кібербезпеки.

Як передає Укрінформ, про це повідомляє Державна служба спеціального зв’язку та захисту інформації України.
“29 вересня Україна та Європейський Союз провели другий раунд діалогу з питань кібербезпеки. На тлі невиправданої та непровокованої воєнної агресії з боку російської федерації проти України учасники Діалогу підкреслили важливість подальшого посилення своїх зусиль і співпраці для нарощування стійкості до кіберзагроз. ЄС висловив солідарність з Україною, яка нині протистоїть кіберзагрозам, спрямованим на знищення її критичної інфраструктури, та запевнив у готовності й надалі надавати підтримку. російська федерація повинна негайно припинити цю безглузду й незаконну війну та покласти край людським стражданням”, - ідеться у повідомленні.
Україна та ЄС обмінялися думками щодо поточного ландшафту загроз, серед усього – численних кібератак проти критичної інформаційної інфраструктури України, які розпочалися ще до початку повномасштабного вторгнення у лютому і тривають донині.
Учасники відзначили, що завдяки щільній співпраці між ЄС та іншими міжнародними партнерами у сфері кібербезпеки та кіберзахисту Україна продемонструвала неабияку здатність протистояти кібератакам та захищати свою критичну інфраструктуру.
Україна та ЄС поінформували про актуальний стан свого відповідного інституційного потенціалу у сфері кібербезпеки, про обов’язки та зміни в політиках і законодавстві, в тому числі про зміни в Директиві про безпеку мереж та інформаційних систем (Директива NIS).
Було також приділено увагу зусиллям України в розробленні власних політик і законодавства у сфері кібербезпеки та приведенні своєї інституційної та законодавчої основ до стандартів ЄС.
Україна відзначила, що невиправдана агресія з боку рф є ще одним свідченням важливості міжнародної співпраці у сфері кібербезпеки. Українська сторона наголосила на тому, що кіберпростір не має кордонів, і щоб бути стійкими до кіберзагроз, ми об’єднуємо зусилля для побудови ефективної системи колективного захисту від хакерських атак.
Також українська сторона підкреслила, що порядок денний другого кібердіалогу “Україна-ЄС” продиктований як необхідністю посилення співпраці між Україною і ЄС, так і реалізацією спільних проєктів у сфері кібербезпеки на тлі воєнної агресії рф проти України та з огляду на надання Україні статусу кандидата у члени ЄС.
Під час діалогу учасники відзначили, що реалізація Стратегії кібербезпеки України на 2021–2025 роки є важливим кроком на шляху до посилення кібербезпеки та здобуття статусу повноцінного члена ЄС.
ЄС і надалі надаватиме координовану політичну, фінансову та матеріальну підтримку Україні для посилення її кіберстійкості. Учасники домовилися про подальше посилення своїх зусиль заради забезпечення кібербезпеки.
Також представники України та ЄС підкреслили важливість просування діалогу з питань кібербезпеки та досягнення подальших конкретних операційних результатів.
ЄС виділив Україні 29 млн євро для посилення її стійкості у протидії загрозам у кіберпросторі та цифровому просторі. Із цієї суми 10 млн євро було використано для закупівлі обладнання й програмного забезпечення для цифрової безпеки та надання іншої відповідної підтримки, а решта 19 млн євро призначені для підтримки стійкої цифрової трансформації. Додаткова підтримка у сфері кіберзахисту надається через Європейський механізм підтримки миру.
Насамкінець учасники подякували Польщі за надання майданчика для проведення діалогу.
Діалог очолювали заступник голови Державної служби спеціального зв’язку та захисту інформації України Олександр Потій та заступник голови підрозділу політики безпеки й захисту Європейської служби зовнішніх справ Віктор Станецький, а також керівник відділу з питань політики кібербезпеки й цифрової приватності Генерального директорату з питань комунікаційних мереж, контенту й технологій Крістіан Кіркетерп де Вірон. У заході також взяли участь представники Європейського агентства з кібербезпеки (ENISA), CERT-EU, Групи Європейської комісії з підтримки України, Ради національної безпеки і оборони України, Служби безпеки України, Міністерства оборони, Міністерства закордонних справ, Міністерства цифрової трансформації та Урядової команди реагування на комп’ютерні надзвичайні події (CERT-UA). Низка держав-членів ЄС взяли участь у заході як спостерігачі.
Як повідомлялося, перший раунд кібердіалогу відбувся 3 червня 2021 року. 1 лютого 2022 року Президент Володимир Зеленський увів у дію рішення РНБО від 30 грудня 2021 року “Про План реалізації Стратегії кібербезпеки України”. Другий раунд кібердіалогу Україна-ЄС планувалося провести у квітні 2022 року.