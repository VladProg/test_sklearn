Верховна Рада ухвалила закон, яким передбачено скорочення строків перевірок відшкодування ПДВ з 60 до 30 днів та звільнення від оподаткування наданих державою безкоштовно LED-ламп.

Відповідні норми містить ухвалений у другому читанні законопроєкт (реєстр. №6085) про внесення змін до Податкового кодексу щодо електронної ідентифікації та е-довірчих послуг, повідомляє Укрінформ із посиланням на Телеграм-канал народного депутата Ярослава Железняка.
«Рада підтримала зміни у Податковий Кодекс: про скорочення строків перевірок відшкодування ПДВ із 60 до 30 днів, про звільнення від оподаткування наданих державою безкоштовно LED-ламп. Норми пройшли у законопроєкті №6085 щодо узгодження термінології Податкового кодексу у відповідність із Законом України «Про електронні довірчі послуги», - зазначив нардеп.
Крім цього, ухвалений документ удосконалює державне регулювання у сферах електронної ідентифікації та е-довірчих послуг під час подання документів до податкових органів.
Як повідомлялось, Верховна Рада ухвалила два закони, які спрощують ввезення на територію України безпілотних літальних апаратів та низки інших товарів на період воєнного стану.