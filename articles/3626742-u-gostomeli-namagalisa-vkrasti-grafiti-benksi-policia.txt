Поліція викрила групу правопорушників, які у Гостомелі Київської області зрізали зі стіни графіті британського художника Бенксі.

Як передає Укрінформ, про це у Телеграмі повідомив очільник поліції Київщини Андрій Нєбитов.
"Сьогодні, близько 11:30, нам повідомили, що невідомі зрізають картину всесвітньо відомого митця, яку він наніс на стіні розбитого загарбниками будинку в Гостомелі", - зазначив Нєбитов.
Слідчо-оперативна група відразу виїхала на місце, де виявила вісьмох осіб віком від 27 до 60 років. Це жителі Києва і Черкас.

Поліцейські вилучили графіті, за фактом пошкодження майна розпочали досудове розслідування.
Як зазначив у Телеграмі голова Київської обласної військової адміністрації Олексій Кулеба, графіті не пошкоджене. Поки тривають слідчі дії, воно знаходиться у правоохоронців.
"Ми своєю чергою разом із Гостомельською громадою, представниками Міністерства культури та інформаційної політики ведемо консультації щодо зберігання та подальшої долі графіті", - наголосив Кулеба.
Він додав, що роботи Бенксі на Київщині перебувають під охороною поліції. "Адже ці зображення є символом нашої боротьби проти ворога. Це історії про підтримку та солідарність всього цивілізованого світу з Україною. Зробимо все, щоб зберегти витвори вуличного мистецтва, як символ нашої майбутньої Перемоги", - підкреслив очільник ОВА.
Як повідомляв Укрінформ, британський художник Бенксі підтвердив, що намалював сім графіті в Україні, зокрема, у Києві, а також Гостомелі, Ірпені й Бородянці, які найбільше постраждали від російських бомбардувань.