У четвер, 24 листопада, в Національній опереті України відбудеться прем’єра музично-пластичної вистави «The Ball /Бал» італійського режисера Маттео Сп’яцці за участі італійської балетмейстерки Каті Тубіні.

Про це Укрінформу розповіли в пресслужбі Київського національного академічного театру оперети.
«Прагну донести до глядача ідею про те, що час змінює багато речей у нашому житті, та тільки не людські почуття. У виставі не буде головних ролей у традиційному розумінні. Процес створення вистави повністю імпровізований і завжди подібний до поезії – натхненний і непередбачуваний. Тим більше, що дія відбуватиметься у супроводі фантастичної італійської музики як класичної, так і сучасної», - розповів Маттео Сп’яцці.

Головним акцентом у виставі є акторська гра. Сама ж ідея відповідає фільму відомого італійського кінорежисера Етторе Сколе «Бал», де вся історія побудована на пластиці.
Головна тема вистави – Італія та час, який охоплює період до 80-х років ХХ століття, тобто до того часу, коли з’явилися нові продукти цивілізації – мобільні телефони, планшети тощо. У центрі постановки – балетна зала та спостереження за тим, як відбувається комунікація-взаємодія між людьми.
У виставі немає тексту, немає розмов – усе транслюється через взаємозв’язок між персонажами, а діалог ведеться через пластику. Головний акцент саме на ній та на психологічно-емоційному стані кожного персонажа: з індивідуальними проблемами, комплексами, вадами, як у житті.
«Зараз в Україні війна і ми захищаємо свій суверенітет та українську ідентифікацію, незалежність в цьому світі. Звісно, що про цей період будуть писати п’єси, знімати фільми і це вже відбувається. Вистава «The Ball/Бал» - це історія XX століття Італії, спрямована на те, щоб відчути та зрозуміти цей відрізок часу. А наша історія пишеться зараз – це новий етап, який буде далі в кіно, театрі, літературі, в усьому. І ми впевнені, що після війни у нас буде щасливе життя, тому що ми переможемо!» - впевнений художник-постановник Олександр Білозуб.
Постановка вистави здійснюється за підтримки Посольства Італії в Україні та Італійського Інституту культури в Україні.
Прем‘єрні покази вистави «The Ball /Бал» відбуватимуться 24, 25, 26 та 27 листопада.