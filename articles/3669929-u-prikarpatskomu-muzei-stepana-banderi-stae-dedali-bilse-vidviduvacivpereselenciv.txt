На Прикарпатті в історико-меморіальному комплексі Степана Бандери, що в селі Старий Угринів, у рік війни кількість відвідувачів з південних та східних регіонів України зросла більш як удвічі.

Про це кореспондентові Укрінформу розповів директор Івано-Франківського обласного музею визвольної боротьби імені Степана Бандери, історик Ярослав Коретчук.
«Торік комплекс Бандери у Старому Угринові відвідали 13 тисяч людей. Це на рівні 2021 року. Втім, якщо раніше близько 30% відвідувачів не були вихідцями західних регіонів, то у 2022 році, після повномасштабного вторгнення рф в Україну, майже 80% відвідувачів є жителями Півдня і Сходу України», - зазначив Коретчук.
За його інформацією, у перші місяці війни серед екскурсантів Музею Степана Бандери переважали жителі Київщини, Харківщини та Чернігівщині, а наприкінці 2022-го Музей Бандери відвідали багато мешканців Херсонщини та Миколаївщини.
За словами директора музею, наразі у Старому Угринові всі екскурсанти мають можливість скуштувати воду з колодязя родини Бандери. «Наші екскурсоводи у Старому Угринові пропонують відвідувачам скуштувати воду з колодязя і набратись Бандерівського духу. Колодязь зберігся з тих часів», - каже Коретчук.
Влітку на аукціоні 1 л води з колодязя родини Бандери продали за 500 грн, щоб допомогти музейникам, які воюють на фронті. Нині працівники Музею Бандери у вільний час плетуть для цього сітки та роблять окопні свічки.
Історико-меморіальний музей Степана Бандери запрацював у селі Старий Угринів у 2000 році. Експозиція музею ілюструє державотворчі процеси початку ХХ століття, розкриває середовище, в якому зростав і виховувася Степан Бандера, а також постать провідника ОУН, його життя та революційну діяльність.
Фото з відкритих джерел