У столиці пройшло жеребкування фіналістів Національного відбору на Євробачення-2023 й презентація їхніх пісень.

Захід відбувся в Медіацентрі Україна - Укрінформ.
"Українська музика вже є частиною світової, вона просто ще не була почута широким загалом. Цей Нацвідбір дає можливість музикантам сучасної України донести світові, що вони відчувають так, як вміють", - зазначив музичний продюсер Нацвідбору на Євробачення-2023 Дмитро Шуров.

Він додав, що наразі талант і професіоналізм перемагає старі схеми шоубізнесу. Саме тому на Нацвідборі представлено багато нових імен, "які створили себе самі - без вливань, без лобі", а також закликав українців "не цькувати музикантів, а підтримати".
За результатами жеребкування, концерт відкриватиме скрипаль і виконавець Mоіsеi з композицією "I’m Not Alone". За ним виступатиме гурт Oy Sound System з піснею "Ой, тужу", а тікторкер і співак Demchuk з композицією "Alive" виступить третім.
"Мені здається, що участь на Євробаченні - це класна можливість розповісти світові, як ми живемо, зокрема, під час блекаутів", - сказав Demchuk.

Jerry Heil співатиме "When God Shut the Door" четвертою. Першу п'ятірку закриватиме Fiinka із композицією про Олексу Довбуша ("Довбуш").
"Я би хотіла, щоб весь світ чув, як ще може звучати Україна. Гуцули на Євробаченні були, але діалектом не розмовляли. Я хочу, щоб не було питання: що то за мова? А всі розуміли, що так розмовляв герой Довбуш та письменник Стефаник", - підкреслила Fiinka.

Заразом шостою Kruть заспіває "Колискову" під бандуру, а сьомим презентуватиме свою композицію "Я вдома" гурт Tember Blanche.
"Коли ворог приходить на нашу землю, то він неодмінно захоче забрати нашу культуру та ідентичність. Як українці ми повинні говорити голосно, говорити щиро, кричати за Україну", - сказала Kruть.

Восьмим вийде на сцену Angelina з піснею "Stronger", дев'ятими - гурт 2Тone з "Квіткою", а завершить виступ дуету Tvorchi "Heart Of Steel".
Як наголосила голова української делегації на Євробаченні Оксана Скибінська, цьогоріч Україна відкриває парад нацвідборів і "задає певну планку, хоча у надзвичайно складних умовах". За її словами, концерт відбудеться в укритті, але у якому саме не повідомляється з міркувань безпеки. Заразом, підкреслила Скибінська, буде вжито всіх заходів, аби забезпечити доступ до голосування всім українцям.

"Ми також співпрацюватимемо із застосунком "Дія" під час фіналу Нацвідбору для проведення голосування максимально надійним способом. Воно відкриється після виступу крайнього учасника, аби глядач ухвалював своє рішення на основі повної картини виступів. Наразі відбувається планування ефіру, тому тривалість голосування визначиться дещо пізніше".
Повідомлялося, що фінал національного відбору на "Євробачення-2023" відбудеться 17 грудня 2022 року. Представника від України буде змога обрати у застосунку "Дія".
67-й пісенний конкурс Євробачення пройде у Ліверпулі у травні 2023 року. Півфінали конкурсу відбудуться 9 та 11 травня, а фінал – 13 травня. У ньому візьмуть участь 37 країн.