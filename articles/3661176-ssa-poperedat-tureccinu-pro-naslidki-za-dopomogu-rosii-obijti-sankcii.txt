Сполучені Штати мають намір попередити Туреччину про негативні наслідки в разі допомоги росії обійти американські санкції, накладені на неї у відповідь на російське вторгнення в Україну.

Про це Укрінформ повідомляє з посиланням на коментар речника Міністерства фінансів США виданню Reuters.
Як розповів речник, з цією метою заступник міністра фінансів з питань протидії тероризму та фінансової розвідки Брайан Нельсон 2-3 лютого відвідає Анкару та фінансовий центр Туреччини місто Стамбул, де проведе зустрічі з представниками уряду, бізнесу й фінансових установ, у ході яких наголосить на необхідності уникати транзакцій, пов’язаних із можливою передачею росії технологій подвійного призначення, які в кінцевому підсумку можуть бути використані російськими військовими.
За словами речника, під час переговорів Нельсон має намір підтвердити рішучість Вашингтона продовжувати агресивно застосовувати закони й санкції до росії та інших порушників міжнародних правил.
«Особи та установи, які працюють у дозвільних юрисдикціях, ризикують втратити доступ до ринків США через ведення бізнесу з суб’єктами, які перебувають під санкціями», - сказав речник.
При цьому він зазначив, що Нельсон стане останнім високопоставленим чиновником Міністерства фінансів США, який відвідає Туреччину для обговорення з турецькими партнерами питань дотримання антиросійських санкцій. Раніше Вашингтон уже неодноразово привертав увагу Анкари до неприпустимості будь-яких дій, які можуть допомогти москві обійти накладені на неї обмеження.
Як відомо, США та інші союзники України запровадили кілька раундів санкцій проти росії після її вторгнення в Україну і розв’язану жорстоку агресивну війну.
Туреччина засудила вторгнення росії і надала Україні бойові безпілотники, проте вона виступає проти санкцій Заходу щодо рф і продовжує підтримувати тісні зв’язки як із москвою, так і з Києвом.
Від початку великої війни Туреччина істотно наростила торгівлю і туризм з росією, але заявляє, що не порушує антиросійських санкцій і не допомагає росії їх обходити.