Міністерство культури та інформаційної політики України закликало ЮНЕСКО й усіх міжнародних партнерів відреагувати на рішення так званої влади тимчасово окупованого Криму про початок «евакуації» музейних колекцій.

Як передає Укрінформ, про це повідомляє МКІП.
Наголошується, що під приводом «евакуації» російська влада може пограбувати кримські музеї й установи інших тимчасово захоплених територій України. Так, відповідний план «зовнішньої евакуації» з музеїв Автономної Республіки Крим на територію росії передбачає першочергове вивезення найбільш цінних предметів, зокрема археологічних знахідок із коштовних металів.
«Таке масове вивезення російськими окупантами культурних цінностей з території України буде співмірним з пограбуванням музеїв під час Другої світової війни та має кваліфікуватися відповідно. Дії рф є порушенням міжнародного права та матимуть наслідком як відповідальність держави-агресора, так і кримінальну відповідальність причетних на національному та міжнародному рівні», — підкреслили у відомстві.
МКІП наголошує, що будь-яке захоплення, знищення чи навмисне пошкодження релігійних, благодійних, освітніх, мистецьких і наукових установ, історичних пам’яток, творів мистецтва й науки забороняється та має підлягати судовому переслідуванню. Про це йдеться в статті 56 Положення про закони і звичаї війни на суходолі (додаток до IV Конвенції про закони і звичаї війни на суходолі) 1907 року.
Як зауважили в міністерстві, ця конвенція досі є чинною й обов’язковою для України та рф. Також росія є учасницею Конвенції про захист культурних цінностей у випадку збройного конфлікту 1954 року (Гаазької конвенції) та першого протоколу до неї.
«Хоча міжнародне право не стало перепоною ні для нинішніх керівників рф, ні для представників російських музеїв та дослідницьких установ, відповідальність окупантів за розграбування культурного надбання неминуча», — заявили у МКІП.
У відомстві нагадали, що протягом самого лише ХХ століття російська федерація різними шляхами привласнила чимало цінностей з території України, які зрештою опинилися в найбільших російських музеях. Після окупації Криму рф «зарахувала» колекції кримських музеїв до свого державного музейного фонду. «Однак сьогодні Україна, загартована у битві за свою територіальну цілісність, відстоюватиме і право на повернення культурних цінностей», — наголосили в міністерстві.
МКІП звернулося до ЮНЕСКО й усіх міжнародних партнерів із закликом не допустити чергового порушення міжнародного права державою-агресором та відмовитися від співпраці з російськими музеями й іншими установами.
Також міністерство закликає вживати заходів з протидії нелегальному трафіку культурних цінностей і легалізації росією незаконно привласнених цінностей, зокрема під приводом виставок з фондів російських музеїв чи з розкопок на захоплених нею територіях, вчинених після 2013 року.
У МКІП підкреслили, що російські культурні проєкти можуть бути спрямовані не лише на захоплення культурного простору («культурна спецоперація», за словами директора Ермітажу Михайла Піотровського), а й на легалізацію злочинних рішень нинішнього політичного режиму рф.
Як повідомляв Укрінформ, за даними Генерального штабу Збройних сил України, у тимчасово окупованому Криму загарбницька влада видала наказ, у якому визначила порядок «евакуації» музеїв. Зокрема, для місцевих закладів затверджені плани внутрішньої (у межах регіону) й зовнішньої (на територію росії) «евакуації». Встановлено, що першочерговій евакуації підлягають експонати, що мають найбільшу матеріальну цінність.