Петр Павел та Андрей Бабіш заявили про готовність здійснити візит до України в разі перемоги у другому турі виборів президента Чеської Республіки.

Про це вони сказали під час теледебатів «Битва за Град», повідомляє кореспондент Укрінформу.


«Звісно, я б поїхав в Україну. А також намагався б зробити так, щоб поїхати разом з президенткою (Словаччини - ред.) Чапутовою», - сказав Петр Павел.


Раніше він говорив про план Маршалла для відбудови України, «який допоміг би дуже швидко повернутися до довоєнного рівня».


Намір відвідати Київ підтвердив і Андрей Бабіш. Він нагадав, що приїздив до України з візитом коли був прем’єром, а також зустрічався з Володимиром Зеленським у Шотландії та в Нью-Йорку.


Окрім того, Бабіш нагадав про свій план стати медіатором у переговорах між Києвом і москвою разом з лідерами Вишеградської четвірки, Ердоганом, Макроном, Шольцом і Байденом.


Перед першим туром виборів Бабіш заявив, що допомога Україні має тривати, але в координації через ЄС і НАТО: «Я б ініціював мирні переговори, я б говорив з президентом Макроном, президентами Німеччини, Румунії, Болгарії, Туреччини, я їх усіх знаю. Я б пішов до пана Зеленський, з яким я тричі зустрічався на посаді прем'єр-міністра. Я б скликав Вишеградську четвірку, запитав їхню думку... Ми могли б організувати мирний саміт у Празькому Граді».


Як повідомлялося, під час першого туру виборів 13-14 січня 61-річний генерал у відставці, ексглава генштабу армії ЧР і колишній голова Військового комітету НАТО Петр Павел здобув 35,40% голосів, а 68-річний експрем’єр і мільярдер Андрей Бабіш - 34,99%.