Мурал у нідерландському Тілбурзі було визнано найкрасивішим у світі об'єктом вуличного мистецтва за 2022 рік.

Про це повідомляє Укрінформ з посиланням на NOS.
“Мурал у Тілбурзі був визнаний найкрасивішим вуличним мистецтвом у світі 2022 року. Міжнародна публіка віддала твору найбільшу кількість голосів серед робіт із десяти країн”, - йдеться у повідомленні.
Зазначається, що роботу можна побачити на фасаді переробної компанії на Centaurusweg у Тілбурзі, вона називається Trashure. Зображення створив дует художників - Нільс ван Свемен та Каспар ван Леєк.
“Цим твором мистецтва ми хочемо показати, що відходів не існує. Кожному сміттю можна дати друге життя”, - сказав Ван Леєк.


Фото: Studio Giftig



Вибір найкращого муралу щорічно організовує Street Art Cities, яка називає себе “найбільшою спільнотою вуличного мистецтва у світі”.
Мурал в Тілбурзі потрапив до топ-10, а потім мав конкурувати з дев’ятьма іншими муралами, зокрема, з Іспанії, Аргентини та Франції. У листопаді минулого року Trashure було визнано найкрасивішим муралом місяця.
Як повідомляв Укрінформ, художник із Франції Крістіан Гемі, відомий як C215, створив мурал у Львові, де намалював прикордонника, який прощається зі своєю коханою на вокзалі.
Мурал створений з відомої світлини фотографа Associated Press Андрія Андрієнка, на якій зафіксовано зворушливий момент прощання прикордонника Віталія зі своєю коханою Альбіною на залізничному вокзалі Краматорська.
Фото: Rian Nijssen