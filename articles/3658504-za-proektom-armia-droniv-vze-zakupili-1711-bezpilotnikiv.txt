У межах проєкту «Армія дронів» законтрактовано 1711 безпілотників, майже 1000 з них уже передані українським військовим, котрі боронять Україну.

Як передає Укрінформ, про це повідомив віцепрем’єр-міністр – міністр цифрової трансформації Михайло Федоров у Телеграмі.

«Зараз на фронті – майже 1000 «пташок» Армії дронів. Всього законтрактовано 1711 БПЛА. З них – 1056 дронів українських виробників», – зазначив очільник Мінцифри.
Федоров додав, що наразі Міноборони, Генштаб та Держспецзв'язку аналізують успішність кожного виду БПЛА для формування найефективнішої армії безпілотників.
Як повідомлялося, «Армія дронів» – проєкт, започаткований Генеральним штабом ЗСУ та Мінцифри. Це комплексна програма, в межах якої запланована системна закупівля дронів, їх ремонт, а також курси навчання відповідних фахівців. Проєкт стартував 1 липня.