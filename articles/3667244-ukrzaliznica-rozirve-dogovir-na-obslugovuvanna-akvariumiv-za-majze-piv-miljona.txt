Керівництво АТ «Укрзалізниця» розриває договір на обслуговування 32 акваріумів на суму 497,7 тис. грн як такий, що не відповідає вимогам бережливості.

Про це у Телеграмі повідомив голова правління УЗ Олександр Камишін, передає Укрінформ.

«...коли я дізнався, що ми закупили послугу річного обслуговування акваріумів за пів мільйона гривень, моя перша думка була «що за фігня?». Розібрався. В закупівлі немає нічого ані корупційного, ані дурного», - написав Камишін.
За його словами, ціна договору за результатами торгів на Prozorro склала 497 664 грн, що на 10% нижче очікуваної 552 960 грн. У цю суму входить річне обслуговування 32 акваріумів за п’яти адресами в Києві, а саме: від двох візитів спеціаліста на місяць, перевірка акваріумного обладнання та ремонт чи заміна, корм для рибок, заміна самих рибок при потребі, заміна води, чистка фільтрів, ґрунту тощо.


Відтак, обслуговування одного акваріума протягом місяця становить 1 000 грн.
«Але я вважаю, що ця закупівля неправильна. Країна у війні, кожна копійка на рахунку. Нам не вистачає грошей на ремонт інфраструктури, підняття зарплат залізничникам, інвестицій в оновлення вагонів та локомотивів», - підкреслив очільник УЗ.
Тому команді буде поставлена задача переглянути плани на рік на предмет бережливості. А договір буде розірваний, пообіцяв Камишін.
Як повідомлялося, найближчим часом Укрзалізниця планує відмовитися від перевезення зерна піввагонами, адже наразі спостерігається профіцит зерновозів.
Фото ілюстративне