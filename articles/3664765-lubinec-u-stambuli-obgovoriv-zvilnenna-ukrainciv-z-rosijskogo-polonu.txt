Омбудсмени України та Туреччини на зустрічі в Стамбулі обговорили технічні деталі гуманітарних ініціатив, націлених на допомогу та визволення з російського полону громадян України.

Про це йшлося на спільній пресконференції уповноваженого Верховної Ради України з прав людини Дмитра Лубінця та головного омбудсмена Туреччини Шерефа Малкоча, повідомляє власкор Укрінформу.

«Ми дійсно бачимо щирі зусилля турецької сторони й особисто президента Ердогана, омбудсмена пана Малкоча в тому, щоб дійсно запустити новий формат, який би допомагав вирішувати гуманітарні проблеми громадян України. Це буде точно непроста робота і сьогодні ми розбирали деталі - і технічну сторону, і проведений перший онлайн-раунд між трьома омбудсменами і погодилися, що ми будемо його продовжувати і сподіваюся, що завдяки зусиллям Туреччини російська сторона поводитиметься максимально коректно та буде націлена на отримання результату від такого спілкування», - сказав Дмитро Лубінець.

За його словами, російська сторона вже працює над списками, які були передані в Анкарі. Зокрема йдеться про утримуваних росією цивільних, яким понад 70 років, та старших за 65, які мають хронічні хвороби.


«Це питання обговорювалося в рамках онлайн-зустрічі, ми отримали інформацію, що російська сторона розпочала процес перевірки тих даних, які ми їм передали», - сказав Лубінець, відповідаючи на запитання Укрінформу.

З цього приводу турецький омбудсмен зауважив, що росія попросила час для роботи зі списками.
Уповноважений Верховної Ради України з прав людини подякував Туреччині за її незмінну позицію щодо територіальної цілісності та суверенітету України.
«Вкотре подякував пану Малкочу та дякую президенту Туреччини за те, що офіційна Анкара послідовно не визнає анексію та окупацію українських територій, розуміє, що на території України відбувається війна, яку розпочала рф, і це призвело до величезних трагічних наслідків, в яких перебуває цивільне населення України. Через агресію рф у нас гинуть діти, жінки, літні, є безліч наслідків трагічного характеру і Туреччина в силу своїх можливостей постійно нам допомагає усіма можливими засобами та методами, щоб ми перемогли в цій війні. За що я окремо дякую всьому турецькому народу», - сказав Лубінець.
Турецький омбудсмен наголосив на тому, що робота над вирішенням гуманітарних питань триває.
«Війна, активні бойові дії продовжуються і щодня відбуваються бомбардування, люди гинуть та отримують поранення, кількість переміщених осіб зростає. Тому ми маємо багато роботи, багато питань, які потребують вирішення. Хочу підкреслити конструктивну позицію української сторони, українського омбудсмена. Ми продовжуватимемо наші зусилля… Ціль нашої роботи - полегшити життя і ситуацію, в якій опинилися громадяни України», - сказав Малкоч.
Турецький омбудсмен також висловив сподівання на припинення вогню та встановлення миру.
«Ми підтверджуємо прихильність дотримання принципу територіальної цілісності України, бажаємо, щоб в Україні запанував Марина умовах звільнення всіх окупованих територій», - сказав Малкоч.
Як повідомляв Укрінформ, 11-12 січня Уповноважений Верховної Ради України з прав людини Дмитро Лубінець в Анкарі в рамках міжнародної конференції омбудсменів мав кілька зустрічей із російською омбудсменкою тетяною москальковою, зокрема за участі турецького омбудсмена Шерефа Малкоча, на яких йшлося про гуманітарні проблеми, пов’язані з наданням правозахисної допомоги громадянам двох країн, повернення громадян України: військовополонених та цивільних, у т.ч. дітей, з російського полону.
27 січня Український, російський і турецький омбудсмани – Дмитро Лубінець, тетяна москалькова і Шефер Малкоч – провели тристоронню онлайн-зустріч, на якій обговорили актуальні питання щодо попередніх домовленостей.
Фото: Ольга Будник