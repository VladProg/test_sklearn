У Національній опереті України відбувся благодійний захід, кошти від якого мають цільове призначення - допомога сімом тяжкопораненим українським захисникам, чиї історії прозвучали зі сцени.

Як повідомляє кореспондент Укрінформу, концерт «Об'єднані заради Перемоги» і благодійна лоторея були реалізовані театром спільно з Міжнародним фондом Івана Франка, Львівським товариством у місті Києві та Івано-Франківським земляцтвом.


Головними героями вечора стали семеро тих, хто мужньо захищав свою країну у російсько-українській війні, допоки складні поранення не вивели їх зі строю.
42-річний Роман Белінський родом з Коломиї на Івано-Франківщині. За фахом юрист з 2020 рку служив у ЗСУ за контрактом. Командир бойової машини отримав важке поранення в Гуляйполі, уже переніс 9 операцій.


Киянин Святослав Скворцов поранення отримав при штурмуванні Ново-Бахмутівки на Донеччині, потрапивши під мінометний обстріл. Батько трьох доньок пережив дві ампутації, а під час операції – зупинку серця.


Уже 26 лютого пішов добровольцем до військкомату Ігор Михайлов, народжений у Полтаві. На початку березня став військовослужбовцем частини у Кременчуку. Під час ракетного удару по в/ч Ігор отримав тяжкі поранення, пережив дві ампутації та складні переломи. Зараз 60-літній чоловік проходить лікування у Київському воєнному госпіталі. Має повернутися до звичного життя хоча б заради доньки, в якої залишився лише він.

У вересні під час артобстрілу наїхав на міну при звільненні Лимана Донецької області Любомир Робич із Дрогобича Львівської області, позивний «Лев». Отримав тяжкі опіки. Турбуються про чоловіка дружина і 12-річна донька.


Дружина Олександра Лук’янова, який лікується у Київському клінічному госпіталі, була серед глядачів концерту «Об'єднані заради Перемоги» у залі Національної оперети. Їй з чоловіком зал аплодував, як і всім захисникам.

Народжений на Полтавщині Олександр Лук’янов тяжке поранення отримав у липні у Бахмутовському напрямку на Донеччині. Подружжя має чотирьох доньок, чекають ще на поповнення.


Всю лінію фронту від Миколаєва до Харкова пройшов 32-річний львів’янин Андрій Петухов, учитель інформатики у мирному житті. На початку вересня зв’язківець десантно-штурмової бригади в автомобілі підірвався на міні поблизу Балаклеї. Після чого – дві ампутації і тяжке пошкодження лівої руки. Подружжя має доньку і чекає ось-ось народження другої дитини.


Іван Некрасов – з Черкащини, батько двох синів, учасник АТО. Тримав оборону і визволяв Ізюм Харківської області. Водій артилерійської установки наприкінці вересня наїхав на протитанкову міну – після цього вже ніколи не ходитиме своїми ногами.


У залі були присутні лікарі Київського воєнного госпіталю, які рятують українських захисників і намагаються поставити їх на ноги після важких поранень.

Богдан Струтинський


«Із перших днів війни вся Україна показала свою міць. Ми згуртувалися заради перемоги! Національна оперета України не залишилась осторонь. Дуже багато людей волонтерять та роблять добрі справи для підтримки ЗСУ», - каже генеральний директор-художній керівник Національної оперети, народний артист України Богдан Струтинський.


У програмі концерту представили українські пісні, з якими йшли у бій, та ті, які співали, чекаючи повернення коханих з війни. Виконали «Пливе кача» і «Ми тую червону калину підіймемо». Немало було ліричних вкраплень, зокрема, «Гуцулка Ксеня», «Чому тебе раніше не зустрів?»


Програма звучала у виконанні солістів, оркестру та хору Національної оперети України. Режисер-постановник - народний артист Богдан Струтинський.


Фото Національної оперети України