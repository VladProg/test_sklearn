Запроваджені проти росії санкції справляють вплив на її економіку, а також на здатність фінансувати війну.

Про це під час пресконференції в Брюсселі сказала Елізабет Свантессон - міністр фінансів Швеції - країни, яка головує в ЄС, повідомляє кореспондент Укрінформу.


“Санкції дійсно мають вплив на російську економіку, а також на здатність фінансувати війну. Проте, як і раніше, необхідно й надалі приділяти належну увагу, щоб забезпечити повне виконання запроваджених санкцій”, - сказала Свантессон.


Вона наголосила, що важливо вибудовувати спільну стратегію задля протидії російській агресії. А також підкреслила, що підтримка України залишається пріоритетом.


Своєю чергою віцепрезидент Європейської комісії Валдіс Домбровскіс зазначив, що санкції сприяють серйозному та стійкому економічному спаду в росії.


“Як і багато інших прогнозистів, ми очікуємо, що реальний ВВП росії у 2023 році продовжить скорочуватися. Економічні труднощі, ймовірно, зберігатимуться протягом наступних років. Але ефективність санкцій також залежить від того, наскільки добре вони виконуються. Ми уважно стежимо за цим і готові діяти проти тих, хто свідомо обходить санкції”, - сказав він.


Як повідомляв Укрінформ, Рада Європейського Союзу внесла чотири країни, серед яких росія, до списку країн-офшорів, котрі не дотримуються зобов’язань щодо податкової співпраці з ЄС.