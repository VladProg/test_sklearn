Дитячий фонд ООН (ЮНІСЕФ) доставив в Україну 190 тисяч доз вакцини БЦЖ проти туберкульозу, а також 60 тисяч доз комбінованої вакцини для профілактики кашлюка, дифтерії, правця, гепатиту В та гемофільної інфекції типу b (ХІБ).

Про це інформують у Міністерстві охорони здоров'я, передає Укрінформ.
Зазначається, що вакцини надійшли до України як безоплатна гуманітарна допомога.
«Попри війну вакцинація дітей за Національним календарем щеплень продовжується», - підкреслив заступник міністра охорони здоров’я Ігор Кузін.
За його словами, туберкульоз особливо небезпечний для немовлят, а пʼятикомпонентні вакцини надзвичайно актуальні в умовах можливих перебоїв з поставками. Завдяки цим вакцинам за один візит до лікаря дитина отримує захист одразу від пʼяти хвороб.
У свою чергу голова Представництва ЮНІСЕФ в Україні Мурат Шахін наголосив, що якщо є можливість вакцинувати дітей, треба обов'язково нею скористатися.
"ЮНІСЕФ продовжує підтримувати дітей в Україні, у тому числі закуповуючи і доставляючи вакцини, що входять до Національного календаря щеплень. Під час війни вакцинація не просто не втратила актуальності, навпаки – захист від інфекцій став ще більш нагальним. Якщо у вашому населеному пункті є доступ до послуг з вакцинації – скористайтеся цим, не відкладайте щеплення на потім, особливо, якщо пропустили якісь дози за календарем. У час, коли небезпека чатує повсюдно, захистіть дитину принаймні від хвороб, яким можна запобігти вакцинацією», - закликав Шахін.
Україна наразі отримує вакцини, закуплені ЮНІСЕФ за кошти донорів. Цього року ЮНІСЕФ уже доставив вакцини проти поліомієліту, кору-краснухи-паротиту, дифтерії-правця, гепатиту В, сказу.
ЮНІСЕФ разом із партнерами продовжують підтримувати Україну в реагуванні на надзвичайну гуманітарну ситуацію, спричинену війною: надавати лікарські засоби та медичне обладнання, підвищувати кваліфікацію медичного персоналу, ремонтувати бомбосховища в українських лікарнях, надавати допомогу сім'ям з дітьми та проводити навчальні заходи для дітей, їхніх батьків, соціальних працівників та освітян.
Як повідомлялося, Україна отримала 100 000 доз векторної вакцини від COVID-19 Janssen (Jcovden) у рамках COVAX.