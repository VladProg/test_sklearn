Наступного тижня NASA проведе тестовий запуск ракети, яка згодом доставить людину на Місяць.

Як повідомляє кореспондент Укрінформу, про це пише Сіньхуа.

“NASA запланувало запуск місії “Артеміда 1” на наступний тиждень. Це некероване польотне випробування створить підґрунтя для розширення людської присутності на Місяць й далі”, - йдеться у матеріалі.

Зазначається, що космічний модуль “Оріон” та ракета “SLS” вперше разом здіймуться в небо з космодрому у Флориді наступного понеділка.
“Ракета та космічний модуль прибули на пусковий майданчик минулої середи після майже десятигодинної 4-мильної (близько 6,4 км) подорожі з Корабельної збірної будівлі”, - зауважує Сіньхуа.

Передпольотну підготовку усіх систем ракети, космічного модуля та наземних систем управління NASA завершило у понеділок.
Як раніше повідомляв Укрінформ, Американське космічне агентство почало переміщення до стартового майданчика ракети Space Launch System, яка вирушить у першу місію 29 серпня.