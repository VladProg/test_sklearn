Заява голови держдуми рф в'ячеслава володіна щодо можливості застосування ядерної зброї в разі подальшої передачі озброєння державами НАТО Україні є «черговою лякалкою».

На цьому наголосив Голова Верховної Ради України Руслан Стефанчук у Фейсбуці, передає Укрінформ.
«Сьогодні спікер держдуми росії вячеслав володін розродився черговою лякалкою щодо застосування ядерної зброї. Він закликав депутатів світових парламентів усвідомити свою відповідальність перед людством. Дуже кумедно це чути від керівника зборища, що складається з невиїзних осіб «на госдовольствии», які «ничтоже сумняшеся» порушили всі норми та принципи міжнародного права, дали дозвіл на вторгнення в іншу країну, вчинили легітимацію злочинної спроби анексії чужої території», - зазначив він.
Стефанчук переконаний, що члени світових парламентів дуже чітко усвідомлюють свою відповідальність перед людством. Саме тому вони визнають росію державою-терористом, голосують за надання зброї Україні, ініціюють створення спеціального трибуналу, підтримують Кримську платформу та працюють над «формулою миру».
Також голова парламенту наголосив, що усі російські міфи про «технологическое превосходство российского оружия» вже давно змиті разом з міфом про «вторую армию мира» у каналізацію світової історії, завдяки героїзму ЗСУ та підтримці наших партнерів.
«Тому всі ці лякалки про ядерну агресію залиште для «идиотского восторга» свого малокультурного внутрішнього споживача, який, сидячи у «позі двоголового орла» у збитій з дощок вбиральні на вулиці, єдине, чому може радіти, як вони щось «покажуть всьому світу», - резюмував Стефанчук.

Як повідомлялося, напередодні голова держдуми російської федерації в’ячеслав володін звернувся до країн НАТО та заявив, що постачання наступального озброєння Києву призведе до «глобальної катастрофи». Він вважає, що Захід такими діями «веде світ до страшної війни – до інших бойових дій, ніж зараз, коли удари завдаються лише по інфраструктурі».