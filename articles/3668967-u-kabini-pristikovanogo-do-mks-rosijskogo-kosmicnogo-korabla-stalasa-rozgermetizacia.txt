На російському вантажному космічному кораблі «Прогрес МС-21», що пристикований до Міжнародної космічної станції (МКС), відбулася розгерметизація.

Про це передає Укрінформ із посиланням на Радіо Свобода.
У суботу «роскосмосі» стверджують, що загрози для екіпажу на борту МКС немає.
«Прогрес МС-21» 18 лютого має бути відстикований від станції. Як йдеться у повідомленні «Роскосмосу», зараз він «ізольований від загального об’єму станції».
Як повідомив представник американського центру управління польотами в Х’юстоні, на кораблі стався витік охолоджувальної рідини із системи терморегулювання. Згодом про це повідомив і «Роскосмос». Що спричинило витік, незрозуміло.
Повідомляється, що інцидент не завадив у суботу пристукуванню до МКС іншого вантажного корабля «Прогрес МС-22».
Інцидент з «Прогресом МС-21» вже другий за останні місяці випадок із космічним кораблем, пристикованим до МКС. У грудні відбулася розгерметизація контуру зовнішнього радіатора корабля «Союз МС-22». Внаслідок цього на борту корабля різко підвищилася температура. Його вирішили не використовувати для повернення російсько-американського екіпажу на Землю.
На 20 лютого запланований старт до МКС корабля «Союз МС-23». Планується, що двоє російських космонавтів та американський астронавт полетять на ньому на Землю. Поки невідомо, чи вплине інцидент із «Прогресом» на старт «Союзу». «Роскосмос» каже – це не вплине на «подальшу програму польоту МКС».