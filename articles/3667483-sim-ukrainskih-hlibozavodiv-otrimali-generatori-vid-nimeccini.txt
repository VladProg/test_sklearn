Сім українських хлібозаводів отримали генератори від Федерального агентства з технічної допомоги (THW) у межах фінансової підтримки Міністерства закордонних справ Німеччини.

Як передає Укрінформ, про це повідомляє пресслужба Міністерства аграрної політики та продовольства України.
Зазначається, що сьомим хлібозаводом, який отримав генератор, став ТОВ «Одеський хлібозавод № 4» - найбільший виробник хлібобулочної продукції на півдні України. Завод забезпечує хлібом майже 60% мешканців Одещини, а також жителів Миколаївської і Херсонської областей та безпосередньо Херсона, де наразі не працює жодне хлібопекарське виробництво. Щодня на заводі виготовляють понад 100 тонн продукції, підприємство забезпечує роботою 910 працівників.
Пекарі наголошують, що така допомога є критично необхідною для виробництва, адже ситуація з енергопостачанням в Одесі наразі дуже складна, і без такого генератора хлібозаводу довелося б зупинити роботу.
«Зараз в Одесі електроенергія є дві години на добу. Тому без генератора ми взагалі не змогли б виробляти достатньо хлібобулочної продукції та поставляти її в бюджетні організації міста та області: школи, садки, лікарні, госпіталі та санаторії», – підкреслив директор підприємства Віталій Добровольський.
Генератори від уряду Німеччини отримають ще 34 виробники харчової продукції. Загалом у межах допомоги ФРН буде розподілено 700 генераторів для підтримки критичної інфраструктури. Такий розподіл відбувається за підтримки Продовольчої та сільськогосподарської організації ООН (ФАО) у співпраці з Міністерством аграрної політики та продовольства України.
Як зазначив голова офісу ФАО в Україні П’єр Вотьє, це надзвичайно вчасна та вагома підтримка для відновлення критично важливих продовольчих ланцюжків доданої вартості та забезпечення сотень тисяч людей життєво важливими продуктами харчування.
Як повідомляв Укрінформ, перші генератори для українських виробників харчових продуктів від уряду Німеччини були доставлені в Україну в січні 2023 року.