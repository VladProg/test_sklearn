Міністерство культури та інформаційної політики планує в наступному році розширити протидію російській дезінформації в мережі Інтернет.

Про це в ефірі телемарафону заявив міністр культури та інформаційної політики Олександр Ткаченко, повідомляє кореспондент Укрінформу.
“Найголовнішим здобутком є те, що ми фактично не тільки виставили інформаційний щит проти російської пропаганди, але і перемагаємо в інформаційній війні”, - заявив Ткаченко.
За його словами, Україна перемагає в інформаційній війні, бо говорить правду.
“Це не тільки таланти, які в нас є, це і те, що ми говоримо правду про війну. Всі наші журналісти, ті, хто присутній в Україні, намагаються донести реальні факти про те, що роблять росіяни в цій війні”, - зазначив міністр.
На його думку, робота над цим має продовжуватися і наступного року.
“Ми плануємо розширення протидії російській дезінформації в інтернеті. Ми хотіли б співпраці з хайтек компаніями, також ми говоримо про необхідність запровадження криміналізаційних статей проти російських пропагандистів. І хочемо підняти рівень боротьби з російською дезінформацією, щоб вона виходила за межі Європи, Америки, для всього світу”, - розповів Ткаченко.
Як повідомлялося, міністр культури та інформаційної політики Олександр Ткаченк заявив, що без міжнародної підтримки неможливо вести боротьбу з російською пропагандою, і Франція готова виступати лідером в питаннях інформаційної безпеки.