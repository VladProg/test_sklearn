Болгарія не запроваджуватиме євро з 1 січня 2024 року, як це планувалося раніше.

Про таке повідомила міністерка фінансів країни Росіца Велкова, передає Укрінформ із посиланням на Радіо Свобода.
«Дата 1 січня 2024 року більше не актуальна... Нова планована дата – 1 січня 2025 року», – сказала вона на пресконференції.
Причина перенесення полягає в тому, що парламент не зміг ухвалити необхідні законодавчі зміни, зокрема заходи щодо боротьби з відмиванням грошей, також Болгарія не відповідає критерію рівня інфляції, заявила Велкова.
«Наші європейські партнери вважають, що Болгарія запізнилася з ухваленням законодавства», – додала вона.
З 1997 року Болгарія дотримується суворого режиму економії, відповідно до якого національна валюта, лев, прив’язана до євро за фіксованим курсом. Рішення перенести приєднання до єврозони ухвалили тоді, коли член ЄС Болгарія очікує на п’яті парламентські вибори за два роки.
Нагадаємо: президент Болгарії Румен Радев на початку цього місяця підписав указ про розпуск парламенту і призначення на 2 квітня дострокових виборів. Це сталося після того, як третя й остання можлива спроба сформувати новий уряд провалилася.
У січні Велкова попередила, що неухвалені законодавчі зміни можуть затримати перехід Болгарії на євро. Попри її попередження, ці заходи так і не дійшли до голосування.
Фото: Shutterstock