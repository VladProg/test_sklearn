Під час безпекових заходів на об'єктах УПЦ МП у Херсонській, Кіровоградській, Дніпропетровській та Рівненській областях Служба безпеки виявила збірки агітаційних листівок та літератури, символіку та склади окупантів.

Про це у Телеграмі повідомляє СБУ, передає Укрінформ.






СБУ виявила в єпархіях УПЦ МП агітаційні листівки об’єднання Медведчука і триколори / Фото: СБУ































"На території церков виявлено бібліотеки з прокремлівською літературою, агітаційні листівки заборонених в Україні політичних партій і російську символіку. У результаті слідчо-оперативних дій секретарю Кіровоградської єпархії повідомлено про підозру за ч. 1 ст. 161 Кримінального кодексу України (порушення рівноправності громадян залежно від їх расової, національної, регіональної належності та релігійних переконань)", - йдеться у повідомленні.
Крім того, на території церкви Святого праведного Іоанна Кронштадтського на Херсонщині виявлено колишні склади з майном окупаційних угруповань рф.
"Встановлено, що загарбники облаштували їх за сприяння настоятеля церкви протоієрея Анатолія Корнєва. Він налагодив контакт із керівництвом окупаційної адміністрації і був на прямому зв’язку з представниками фсб. Під час звільнення Херсона клірик утік разом зі своїми російськими «кураторами» на лівий берег Дніпра", - повідомляють у СБУ.
Також у результаті обшуків у приміщеннях Свято-Троїцького Межирицького монастиря на Рівненщині виявлено пропагандистські матеріали громадського об’єднання, яке очолює підозрюваний у державній зраді Віктор Медведчук.
А в Дніпропетровській області співробітники СБУ запобігли спробі вивезення прокремлівської літератури з місцевої єпархії. При виїзді з території церкви правоохоронці зупинили автомобіль, з якого вилучили наклад брошур забороненої партії «ОПЗЖ» та інших антиукраїнських матеріалів.
Наразі всі виявлені докази направлено на експертизу. Після цього будуть вчинятися інші процесуальні дії, щоб притягнути винних до відповідальності.
Як повідомляв Укрінформ, комісія з приймання-передачі Успенського собору та Трапезної церкви Києво-Печерської Лаври від УПЦ МП до держави завершила свою роботу. За підсумками роботи Комісії був підписаний відповідний Акт повернення будівель з боку УПЦ.