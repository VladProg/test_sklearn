Україна отримала від Великої Британії другу частину додаткового фінансування у розмірі 203 млн дол. США через проєкт Світового банку.

Як передає Укрінформ, про це повідомляє пресслужба Мінфіну.
"Сьогодні до Державного бюджету України від Світового банку надійшла друга частина додаткового фінансування на 203 млн дол. США. Загальний обсяг позики під гарантії Великої Британії становить 500 млн дол. США", - йдеться у повідомленні.
Зазначається, що кошти надані на пільгових умовах через механізм Світового банку як гарантія від Великої Британії за Угодою про надання Україні четвертого додаткового фінансування проєкту «Підтримка державних видатків для забезпечення стійкого державного управління в Україні». Проєкт реалізується спільно з Міжнародним банком реконструкції та розвитку (МБРР) та Міжнародною асоціацією розвитку (МАР).
Строк погашення кредиту - 18,5 року з п’ятирічним пільговим періодом. Процентна ставка - 0,25% річних.
«З перших днів повномасштабної війни рф проти України Велика Британія є одним з лідерів з допомоги на всіх можливих напрямах, в тому числі у наданні фінансової допомоги для нашої держави. Ця допомога надає можливість і надалі безперебійно забезпечувати належне фінансування пріоритетних видатків», – наголосив міністр фінансів Сергій Марченко.
Залучені кошти буде спрямовано на відшкодування видатків державного бюджету на виплати соціальної допомоги сім’ям з дітьми та заробітної плати працівникам державних закладів вищої освіти.
Як повідомлялось, у 2022 році уряд Великої Британії надав понад 1,5 млрд дол. США для фінансування держбюджету України.