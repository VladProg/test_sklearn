Відносини між українцями і поляками останнім часом є “безпрецедентними” за останні кілька століть, і це є “прекрасним шансом на майбутнє”.

Про це в інтерв’ю Укрінформу, відповідаючи на запитання, чи в Польщі у подальшій перспективі не втомляться допомагати Україні, заявив президент Польщі Анджей Дуда.
Як зазначив польський лідер, сьогодні немає серйозної польсько-української проблеми в тому сенсі, що люди втомилися. За його словами, сьогодні багато українців є опорою для польської економіки, вони працевлаштовані у багатьох різних професіях у Польщі, поволі стають частиною польського суспільства.
“Я думаю, загалом ситуація між нашими суспільствами та націями зараз є безпрецедентною в контексті останніх століть, і це прекрасний шанс на майбутнє. Я вірю, що ми всі витримаємо цей важкий час. Що його витримають українці і переможуть росіян. Це нелегко для нас усіх, але я вірю, що це матиме величезне позитивне значення для майбутнього”,- наголосив Дуда.
Він зауважив, що за останній рік майже 10 мільйонів людей перетнули кордон у напрямку Польщі. За польськими оцінками, наразі в Польщі перебуває приблизно 2-2,5 мільйона громадян України. Понад 1,3 мільйона зареєстровані та користуються пільгами, які ми надали спеціальним законом у зв’язку з російським вторгненням в Україну.
Як повідомлялося, надання Україні гарантій безпеки з боку країн НАТО під час саміту Альянсу в липні є однією з найважливіших тем, над якими зараз працює Президент Польщі.