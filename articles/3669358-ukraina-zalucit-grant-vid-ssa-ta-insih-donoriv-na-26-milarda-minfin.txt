Україна залучить через Міжнародний банк реконструкції та розвитку (МБРР) грант від США та інших донорів на понад 2,6 млрд дол. США, які будуть спрямовані на забезпечення пенсійних виплат та окремих програм державної соціальної допомоги.



Як передає Укрінформ, про це повідомляє пресслужба Мінфіну.
"10 лютого на засіданні уряду прийнято рішення про залучення гранту на бюджетну підтримку від Цільового фонду багатьох донорів у розмірі 2 млрд 665 млн дол. США як четвертого додаткового фінансування для Проєкту «Підтримка державних видатків для забезпечення стійкого державного управління в Україні». Частину грантових коштів у розмірі 2,5 млрд дол. США надано Сполученими Штатами Америки. Ще 165 млн дол. США надійшли від Німеччини, Іспанії, Фінляндії, Ірландії, Швейцарії, Бельгії, Ісландії", - йдеться у повідомленні.
У Мінфіні зазначають, що грантові кошти від країн-донорів направлені до Цільового фонду багатьох донорів у рамках Проєкту «Підтримка державних видатків для забезпечення стійкого державного управління в Україні».
Також на засіданні уряду було підтримано проєкт розпорядження Президента України «Про утворення делегації України для участі у переговорах з Міжнародним банком реконструкції та розвитку (МБРР) щодо укладення Угоди про грант Цільового фонду багатьох донорів, а також уповноваження міністра фінансів України Сергія Марченка на підписання цієї Угоди».
Залучені грантові кошти від Цільового фонду багатьох донорів у розмірі понад 2,6 млрд дол. США буде спрямовано на забезпечення пенсійних виплат та окремих програм державної соціальної допомоги, таких як оплата житлово-комунальних послуг, підтримка малозабезпечених сімей, дітей-інвалідів та інвалідів з дитинства, ВПО, а також на оплату медичних послуг за програмою медичних гарантій тощо.
Як повідомляв Укрінформ, Міжнародний банк реконструкції та розвитку надасть 50 млн доларів на покращення транспортних мереж та загалом розвиток логістичної інфраструктури на кордонах України та ЄС.