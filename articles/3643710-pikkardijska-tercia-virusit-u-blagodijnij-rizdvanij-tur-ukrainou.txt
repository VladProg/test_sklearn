Вокальна формація "Піккардіська терція" з нагоди 30-тирічного ювілею колективу вирушить у благодійне різдвяне турне містами України.

Про це Укрінформу повідомила пресслужба "Піккардійської терції".
"Наші концерти відбудуться в період різдвяних свят. Тому без колядок та різдвяних пісень, як традиційних, так і авторських, не обійдеться. Звичайно, що виконаємо найкращі пісні за 30 років, що ми зробили. Також готуємо музичні сюрпризи та прем'єри", - зазначають у вокальній формації.
Учасники колективу наголошують, що частина гонорару від концертів йде на допомогу армії.
"У нас багато знайомих, які зараз на фронті, і перш за все ми допомагаємо їм тими речами, що потрібні. Без сумніву, беремо участь у всіх концертах на підтримку ЗСУ. Матеріально чи духовно завжди готові взяти участь", – сказав учасник вокальної формації Володимир Якимець.
"Піккардіська терція" розпочне свій тур зі Львова, де 10 січня відбудуться два концерти. Колектив також відвідає Рівне, Луцьк, Тернопіль, Івано-Франківськ, Чернівці та Вінницю.
Вокальний акапельний колектив "Піккардійська терція" має у репертуарі понад чотири сотні музичних творів та створив п’ятнадцять різножанрових альбомів.