Народний депутат Микола Тищенко виїхав за кордон згідно з правилами перетину кордону, які діють на сьогодні.

Про це повідомили Укрінформу у пресслужбі ДПСУ.
«Зміни до рішення РНБО уряд має напрацювати протягом 5 днів. А наразі пропуск громадян через кордон здійснюється виключно в межах норм законодавства України, яке регламентує Правила перетину кордону і діє на момент перетину кордону особою», - сказали в пресслужбі прикордонного відомства.
У ДПСУ нагадали, що Рада нацбезпеки та оборони раніше ухвалила рішення про заборону виїзду чиновників за кордон, згідно з яким перетинати межі України їм можна буде виключно зі службовою метою. Президент Володимир Зеленський підписав указ про введення у дію відповідного рішення РНБО 23 січня. Згідно з указом, у п'ятиденний строк Кабмін має розробити такий порядок перетину кордону посадовими особами, щоб підставою могло бути лише реальне службове відрядження.
Державна прикордонна служба пояснила, що виїзд чоловіків - народних депутатів України за кордон здійснюється за такими документами: у разі виїзду за паспортом громадянина України для виїзду за кордон – підтвердження статусу народного депутата України; у разі виїзду за дипломатичним паспортом або службовим паспортом за наявності документів, що посвідчують факт виїзду за кордон у службове відрядження та підтвердження статусу народного депутата України.
Як повідомлялося, пресслужба посольства України в Таїланді поінформувала, що 27 січня в готелі Novotel у Бангкоку запланована зустріч заступника голови парламентської фракції "Слуга народу" народного депутата Миколи Тищенка з представниками української громади для "обговорення питань покращення взаємодії".
Тищенка вже виключили з партії "Слуга народу" та звільнили з посади заступника голови фракції, а незабаром виключать і з її складу.
Голова Верховної Ради Руслан Стефанчук заявив, що не підписував розпорядження на відрядження до Таїланду для народного депутата Миколи Тищенка.