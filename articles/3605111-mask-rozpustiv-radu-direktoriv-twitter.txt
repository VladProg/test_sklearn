Американський мільярдер Ілон Маск негайно після придбання Twitter розпустив раду директорів, зміцнивши контроль над компанією.

Як повідомляє кореспондент Укрінформу, про це з посиланням на документи Комісії з цінних паперів і бірж США пише ВВС.

Зазначається, що 27 жовтня Маск став одноосібним директором Twitter. “Серед дев'яти звільнених директорів - колишній голова правління Брет Тейлор і колишній виконавчий директор Параг Агравал”, - йдеться у матеріалі.
За даними ЗМІ, у Twitter слід незабаром очікувати на суттєві скорочення, що можуть торкнутися кожного четвертого співробітника.
ВВС додає, що сенатор-демократ Кріс Мерфі звернувся до уряду США з проханням переглянути наслідки цього рішення Маска для національної безпеки, враховуючи,що велика частка в Twitter належить компаніям, пов'язаним із Саудівською Аравією. "Ми повинні бути стурбовані тим, що саудівці, які явно зацікавлені у придушенні політичних виступів і у впливі на політику США, тепер є другими за величиною власниками величезної платформи соціальних медіа", — заявив Мерфі.
Як повідомлялося, у четвер Ілон Маск завершив угоду про купівлю компанії Twitter вартістю 44 млрд дол.