Президент Володимир Зеленський наполягає на запровадженні Європейським Союзом санкцій проти російської атомної, ракетної та дронової індустрії та частини ІТ-сектору.

Про це він заявив під час виступу на спеціальному засіданні Європейської ради, повідомляє кореспондент Укрінформу.
«Вдумайтесь, росія створила в Європі загрозу радіаційної катастрофи, а російська атомна галузь досі вільна від глобальних санкцій. Хіба це нормально? Вважаю, ні. Є кроки, які ще мають бути зроблені, приміром, застосування санкцій проти усієї ракетної та дронової індустрії росії, відповідної частини IT-сектору держави-терориста, адже російський ракетний терор буде загрозою, поки не буде знищено джерело такої загрози. Вірю, що є у вас, у Європі, така рішучість», - сказав Зеленський.

Відео: ОП
Водночас глава держави подякував Європі за економічну й енергетичну солідарність, за допомогу у збереженні фінансової і соціальної стабільності України, а також за вже введені санкційні пакети проти російської федерації.
«Чи достатньо вони обмежили російський агресивний потенціал? Це шлях, який треба пройти повністю, ми ж можемо аналізувати, як ці санкції діють, щоб у них не було ані можливості, ані бажання витрачати зусилля на дестабілізацію будь-якої країни в Європі чи ще десь, чи на провокування будь-яких криз», - підкреслив Президент.
Як повідомлялося, Президент Володимир Зеленський у четвер перебуває з візитом у Брюсселі.
Фото: European Union