Львівська національна опера 22 лютого проведе концерт-реквієм «Пам’яті нескорених» з нагоди річниці повномасштабного вторгнення росії до України, де пролунають твори світових класиків та українських сучасних композиторів.

Про це повідомляє пресслужба Міністрества культури та інформаційної політики в Телеграмі, передає Укрінформ.
«Концерт-реквієм відбудеться за участі солістів, хору та оркестру Львівської національної опери. У їх виконанні прозвучить “Реквієм” Джузеппе Верді. Також у програмі – твір української композиторки Вікторії Польової “Буча. Lacrimosa”, написаний у пам’ять безневинним жертвам, що трагічно загинули від рук російських окупантів у Бучі», - йдеться в повідомленні.

Водночас у МКІП зазначають, що Радіо Культура запише подію та передасть аудіоверсію до Європейської мовної спілки для трансляції європейськими радіостанціями. Заразом в ефірі Радіо Культура запис концерту «Пам’яті нескорених» прозвучить 24 лютого.
Як повідомлялося, концерт-реквієм «Пам’яті нескорених» буде виконано під батутою відомої канадійської диригентки українського походження Кері-Лінн Вілсон, яка заснувала оркестр з українських біженців Ukrainian Freedom Orchestra, щоб підтримати Україну.