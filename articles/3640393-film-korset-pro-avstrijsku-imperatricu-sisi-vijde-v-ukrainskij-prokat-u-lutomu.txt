Фільм «Корсет» про знамениту австрійську імператрицю Сісі, головну роль у якому зіграла найкраща європейська акторка року Вікі Кріпс, вийде в кіно в лютому.

Про це Укрінформу повідомили в компанії «Артхаус трафік».
В українських кінотеатрах байопік «Корсет» про імператрицю Австрії Єлизавету Баварську, який увійшов у шортлист Оскару, стартує 2 лютого 2023 року, уточнили в компанії.
Представлено український трейлер фільму.
Виконавиця головної ролі в “Корсеті” Вікі Кріпс відома з картини «Примарна нитка» Пола Томаса-Андерсона та горору «Час» М. Найта Ш'ямалана. Саме вона підштовхнула режисерку Марі Кройцер до написання сценарію. Готуючись до зйомок, акторка тренувалася їзді верхи, а також опанувала фехтування й угорську мову.

Гра Вікі Кріпс була визнана найкращою в секції «Особливий погляд» Каннського кінофестивалю, де відбулася світова прем’єра стрічки. Також вона здобула головний кіноприз Європи — премію Європейської кіноакадемії як найкраща європейська акторка.
Рейтинг картини становить 87% на Rotten Tomatoes і 80 балів на Metacritic. Видання Variety назвало стрічку «сміливою костюмованою драмою», The Guardian описав гру Вікі Кріпс як «хвилююче шалену», а IndieWire як «блискучу».
Австрія висунула «Корсет» на здобуття премії «Оскар» у категорії «Найкращий міжнародний фільм».
Картина вийде в український прокат 2 лютого за підтримки Австрійського бюро кооперації у Львові та Австрійського культурного форуму в Києві.