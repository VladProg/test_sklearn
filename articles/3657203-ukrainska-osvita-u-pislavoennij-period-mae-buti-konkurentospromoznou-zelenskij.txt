Українська вища освіта у післявоєнний період повинна бути конкурентоспроможною.

Про це Президент України Володимир Зеленський сказав під час зустрічі зі студентами та викладачами Київського національного університету імені Тараса Шевченка, в якій також брав участь колишній прем’єр-міністр Великої Британії Борис Джонсон, передає Укрінформ із посиланням на пресслужбу ОП.
«Мені здається, найголовніше, коли будь-яка держава хоче такого студента, хоче такого фахівця. Знань достатньо, щоб бути вільним. Це дуже важливо: не шукати роботу, а бути вільним, щоб за тобою ходив бізнес або державні інституції», - зазначив глава держави.
Президент уточнив, що освіта також має бути актуальною та відповідати потребам сьогодення, при цьому без втрат освітніх стандартів і надбань. У цьому контексті він зауважив, що саме війна продемонструвала Україні, в яких сферах час модернізуватися.
Зокрема, ракетні атаки вказали на потребу захисту та переформатування електромереж, кібератаки – на важливість захисту фінансових інституцій, а блекаути – на необхідність розробки та впровадження технологій, які працювали б навіть за умови повного відімкнення.
«Ось що я маю на увазі, коли кажу, що освіта повинна бути конкурентоспроможною та сучасною. Ми повинні знати, що ми не зможемо більше жити так, як жили. І ми повинні побудувати державу, яка буде зразком безпеки. І мені здається, у нас для цього є всі шанси», - додав Зеленський.






Зеленський Джонсон студенти зустріч. Фото: ОП






















Як повідомляв Укрінформ, під час візиту до України колишній прем’єр-міністр Великої Британії Борис Джонсон відвідав Бучу та Бородянку в Київській області.
Президент України Володимир Зеленський поінформував британського політика про ситуацію на передовій та відзначив його активну публічну підтримку України.