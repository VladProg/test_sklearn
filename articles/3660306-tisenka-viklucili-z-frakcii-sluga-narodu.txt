Миколу Тищенка виключили зі складу парламентської фракції «Слуга народу».

Про це повідомила речниця фракції Юлія Палійчук у Телеграмі, передає Укрінформ.
«За результатами внутрішньофракційного опитування, яке було розпочато напередодні, прийнято рішення виключити Тищенка Миколу Миколайовича зі складу депутатської фракції політичної партії «Слуга народу», - зазначила Палійчук.
Крім того, голова фракції “Слуга народу” Давид Арахамія надіслав листа до голови Верховної Ради України Руслана Стефанчука про звільнення народного депутата Миколи Тищенка від виконання обов'язків заступника голови фракції.
“Відповідно до частини другої статті 60 Регламенту Верховної Ради України повідомляю про увільнення народного депутата України Тищенка Миколи Миколайовича від виконання обов’язків заступника голови депутатської фракції політичної партії “Слуга народу” у Верховній Раді України”, - йдеться у листі.
Як повідомлялося, раніше пресслужба посольства України в Таїланді повідомила про те, що 27 січня в готелі Novotel у Бангкоку запланована зустріч народного депутата, заступника голови парламентської фракції «Слуга народу» Миколи Тищенка з представниками української громади для «обговорення питань покращення взаємодії». Голова Верховної Ради Руслан Стефанчук заявив, що не підписував розпорядження про відрядження до Таїланду для Тищенка. 26 січня народного депутата Тищенка звільнили з посади заступника голови парламентської фракції «Слуга народу».