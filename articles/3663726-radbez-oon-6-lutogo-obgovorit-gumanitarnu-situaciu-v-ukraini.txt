У понеділок 6 лютого Рада Безпеки ООН обговорить гуманітарну ситуацію в Україні, спричинену російською війною.

Як передає власний кореспондент Укрінформу у Нью-Йорку, про це повідомила журналістам у середу постійна представниця Мальти при ООН Ванесса Фрейзер.
Вона зазначила, що ініціаторами обговорення цього питання виступають Франція та Еквадор.
За її словами, 8 лютого засідання Радбезу з українського питання скликає також росія.
Як зазначили Укрінформу в дипломатичних колах, росія намагатиметься поширювати через Радбез «чергові наративи про те, що Україна сама вина в ескалації».
Мальта головує в лютому в Раді Безпеки ООН.
Як повідомляв Укрінформ, 24 лютого в РБ відбудуться відкриті дебати міністерського рівня, приурочені до річниці широкомасштабного вторгнення рф в Україну.