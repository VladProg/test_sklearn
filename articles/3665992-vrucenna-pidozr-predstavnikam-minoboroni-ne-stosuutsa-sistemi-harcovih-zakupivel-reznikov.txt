Міністр оборони Олексій Резніков заявив, що наразі йому невідомо про жоден факт вручення підозри посадовцям міністерства безпосередньо щодо харчових закупівель.

Про це він сказав на пресконференції, повідомляє кореспондент Укрінформу.

"Сьогодні мені не відомо жодного факту вручення підозри комусь і тим паче застосування запобіжного заходу по затриманню щодо будь-якого чиновника Міністерства оборони, пов'язаного із системою закупівлі харчування, з тими контрактами, які стали предметом дослідження журналіста пана Юрія Ніколова", - підкреслив Резніков.
За його словами, факти вручення підозр представникам Міноборони не стосуються системи харчових закупівель.
Водночас, відповідаючи на запитання щодо роботи колишнього директора Департаменту державних закупівель Міноборони Богдана Хмельницького, міністр сказав, що у липні минулого року призначив аудит роботи цього департаменту з усіх питань. За його словами, коли надійшли проміжні висновки аудиту в грудні, Хмельницького було відсторонено від посади.
"Він (Хмельницький - ред.) був за моїм письмовим зверненням ще влітку направлений до СБУ на проходження поліграфа. І я отримав відповідні висновки цієї експертизи. Тому це і було підставою для відсторонення і прийняття подальших управлінських рішень. Надалі він був звільнений", - підкреслив Резніков.
Як повідомлялося, видання ZN.ua оприлюднило статтю, де стверджувалося, що ціни на закупівлю харчів і надання послуг із харчування для військових у контракті Міноборони перевищують роздрібні у два-три рази. Заступник міністра оборони В’ячеслав Шаповалов, який відповідав за тилове забезпечення Збройних сил України, написав заяву про звільнення. 24 січня Кабмін звільнив його з посади.
1 лютого ДБР повідомило про підозру Шаповалову за незаконні дії: йому інкримінують лобіювання укладення договорів про постачання продуктів для військових за завищеними цінами, а також закупівель бронежилетів, касок, одягу та інших речей для потреб ЗСУ неналежної якості.
Шевченківський райсуд Києва арештував колишнього директора Департаменту державних закупівель Міноборони, передбачивши йому можливість вийти під заставу.