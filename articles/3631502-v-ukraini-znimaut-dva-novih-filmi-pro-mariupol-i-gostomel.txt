Об’єднання українських продюсерів знімає два нових документальних фільми - «Маріуполь. Окупація» та «Як вижити, коли тебе вбивають». Про це Укрінформу повідомили в ОУП.

«Стрічка «Маріуполь. Окупація» досліджує, як жило українське місто Маріуполь у квітні-вересні 2022 року, в час окупації російськими військами. Фільм «Як вижити, коли тебе вбивають» розповідає, як незнайомі між собою люди, сусіди по житловому комплексу, 15 днів провели в покинутому будинку в окупованому Гостомелі», - розповіли в Об’єднанні українських продюсерів.

«Маріуполь. Окупація» стане другим фільмом циклу Об’єднання українських продюсерів про Маріуполь. Перший — «Маріуполь. Невтрачена надія» — вийшов у серпні 2022 і розповідав про те, як російська окупація прийшла до Маріуполя.
«Фільм складається з трьох частин: вхід російських військових; життя під час окупації; зміни у настроях містян. На які типи поведінки розділилися люди, якою була логіка колабораціоністів. Що говорили ті, хто вітав “руский мір” — у знищеному росіянами місті. Чому лишилися і як виживають. Як і “Невтрачена надія” це — фільм-свідчення, коли прості люди оповідають, що з ними відбувалося», - розповів режисер фільмів «Маріуполь. Невтрачена надія» та «Маріуполь. Окупація» Максим Литвинов.

«Як вижити, коли тебе вбивають» - це фільм-метафора суспільства під час війні. Навесні 2022 під час російської окупації Гостомеля 40 сусідів, незнайомих між собою до війни, різних за віком, родом занять, соціальним статусом і поглядами на життя, намагалися вижити разом в одному покинутому будинку без води, тепла, світла, їжі, зв’язку. Їхній шлях до життя тривав 15 днів, але це - історія зі щасливим фіналом.
«Ця документалістика належить до фільмів, що переконують: реальність страшніша за уяву. Я захоплююся всіма героями фільму. Вижити в умовах, в які вони були поставлені, це — феноменальний успіх. Вони зробили це завдяки собі, своїм людським якостям, рисам характеру, правильним рішенням і діям. Через що довелося пройти цій групі людей? Як ситуація змінила їх? Що герої зрозуміли про себе та інших і нарешті, що допомогло групі залишитись живими — на ці запитання ми шукаємо відповіді. Щоб зрозуміти, як вижити, коли тебе вбивають», - авторка ідеї та креативна продюсерка фільму «Як вижити, коли тебе вбивають» Юлія Федець.

Продюсер обох фільмів і співзасновник Об’єднання українських продюсерів Володимир Бородянський додав, що їхні теми логічно йдуть за розвитком подій в Україні. Перші фільми ОУП висвітлювали початок війни, тепер увага документалістів перейшла до етапу життя поряд з озброєним ворогом, яким може вбити тебе просто так, просто тому, що йому захочеться. Це знову — про дослідження людської природи, її висот і глибин, поведінки, думок і почуттів людей у граничному стані.
Фільми знаходяться на етапі монтажу і плануються до запуску наприкінці року.