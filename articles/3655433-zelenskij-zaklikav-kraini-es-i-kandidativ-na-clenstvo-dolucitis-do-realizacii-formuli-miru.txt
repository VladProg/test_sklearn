Президент Володимир Зеленський закликав європейських партнерів, а також країни-кандидати на членство в ЄС долучатися до реалізації Української формули миру.

Про це він заявив під час спільної з президентом Європейської ради Шарлем Мішелем пресконференції у Києві, повідомляє кореспондент Укрінформу.
"Дуже важливо, щоб усі наші європейські партнери - і не лише держави-члени ЄС, а й держави-кандидати - були залучені до реалізації Формули миру, до підтримки відповідних міжнародних зусиль, рішень, зокрема резолюції Генасамблеї ООН, яка готується", - сказав глава держави.
Він подякував президентові Євроради за підтримку Формули миру і за особисте лідерство в залученні інших партнерів до допомоги Україні.
"Я дуже ціную підтримку Євросоюзом наших кроків, нашої Формули, готовність пана президента (Євроради - ред.) взяти участь і бути одним із лідерів відповідної Формули і майбутнього саміту Формули миру, який ми обов'язково проведемо", - підкреслив Зеленський.
Як повідомлялося, у листопаді Президент Володимир Зеленський презентував Українську формулу миру. Зокрема, йдеться про забезпечення радіаційної, ядерної, продовольчої, енергетичної безпеки, звільнення всіх полонених і депортованих, виконання Статуту ООН і відновлення територіальної цілісності України та світового порядку, виведення російських військ і припинення бойових дій, повернення справедливості, протидію екоциду, недопущення ескалації, фіксацію закінчення війни.