Український реп-виконавець Володимир Самолюк ( Skofka) став амбасадором проєкту «Збережіть українську культуру».

Як передає Укрінформ, про це повідомляє пресслужба Міністерства культури та інформаційної політики.
«Я радий, що завдяки участі в таких проєктах, як «Збережи українську культуру», я можу допомогти у відновленні культурних пам’яток, які зруйнував ворог, можу допомогти Україні, маю можливість робити щось добре, світле, історичне. Проте, я б не міг вагомо допомагати, якби люди не слухали мою музику – за що я їм вдячний і за що вдячна Україна в цілому! Ми точно вистоїмо, переможемо, відбудуємо! Потрібне лише терпіння, час, надія, бойовий дух, любов до нашого та такі проєкти! Разом – ми дійсно велика сила. Слава Україні!» – сказав виконавець.
У міністерстві нагадали, що наприкінці серпня було презентовано великий проєкт «Збережіть українську культуру», спрямований на залучення благодійних коштів для відбудови пам'яток культурної спадщини в Україні.
Як повідомляв Укрінформ, на сьогодні в Україні зафіксовано понад 500 епізодів воєнних злочинів рф проти культурної спадщини.
Фото: Волинські новини