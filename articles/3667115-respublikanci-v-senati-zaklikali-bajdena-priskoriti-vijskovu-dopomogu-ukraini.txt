Головний республіканець у Комітеті з питань міжнародних відносин Сенату США Джим Ріш розкритикував президента Байдена через зволікання з оборонною допомогою Україні, закликавши його прискорити цей процес, щоб швидше завершити війну.

Про це він написав у офіційній заяві, випущеній на сайті республіканської меншості Комітету після виступу президента в Конгресі США, передає Укрінформ.
«За кілька місяців до початку війни, а також через рік після цього адміністрація Байдена постійно відкладала надання критично важливої підтримки українцям у побоюванні засмутити путіна. Ця тенденція має припинитися», - написав високопоставлений республіканець.
Він підкреслив, що чим швидше США забезпечать Україну озброєнням, необхідним для перемоги над рф, тим швидше завершиться війна і тим меншою буде її ціна.
У цьому контексті сенатор згадав про загострення ситуації навколо Тайваню.
«Сі (китайський лідер Сі Цзіньпін – ред.) спостерігає за реакцією США на агресію рф, тож слабкість провокує. Ми можемо допомогти тайванцям підготуватися до захисту зараз і уникнути набагато більших витрат пізніше», - заявив Ріш.
Сенатор також зазначив, що продовжить тиснути на адміністрацію Байдена, щоб та вжила необхідних кроків упродовж наступних місяців.
Як повідомляв Укрінформ, у вівторок президент США Джо Байден виступив зі зверненням у Конгресі «Про стан держави». Під час промови він, зокрема, наголосив, війна путіна стала справжнім викликом для Америки, яка дала гідну відповідь і продемонструвала своє глобальне лідерство у справі захисту демократії в Україні і світі в цілому.