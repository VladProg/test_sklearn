На тимчасово захоплених територіях Запорізької області продовжується тиск на мирних людей. Зокрема російські загарбники анонсували, що хочуть вивезти дітей до москви і вже вивезли близько 200.

Про це під час брифінгу в Медіацентрі Україна - Укрінформ сказав міський голова Мелітополя Іван Федоров.
«Вчора вони показали відео, як близько 200 дітей з тимчасово окупованої Запорізької області вони все ж таки вивезли на канікули до росії. Ми не розуміємо, скільки це буде продовжуватись, коли вони їх повернуть», - сказав Федоров.
Він нагадав, що восени з Енергодару та Кам’янки-Дніпровської вивезли дітей нібито на два тижні, а повернули через 2 місяці.
Раніше повідомлялося, що з окупованих територій на «новорічні свята» до рф вивезли близько 2000 дітей.