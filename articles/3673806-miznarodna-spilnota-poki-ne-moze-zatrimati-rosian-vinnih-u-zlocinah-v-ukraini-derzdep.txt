Міжнародна спільнота не має поліцейських органів з юрисдикцією затримувати росіян, винних у злочинах під час агресії в Україні, якщо вони перебувають на території своєї країни.

Про це сказала в середу під час пресбрифінгу в Вашингтоні посол з особливих доручень США з питань кримінального правосуддя Бет Ван Шаак, передає власний кореспондент Укрінформу.
«Виклик, звісно, полягає в тому, щоби взяти під варту обвинувачених. І допоки певні особи перебуватимуть в росії, вони, ймовірно, залишатимуться без покарання, оскільки немає міжнародних поліцейських структур, які могли б здійснити ці арешти»,- зауважила представниця Держдепу.
Вона також повідомила, що зараз справи, пов’язані зі злочинами російських сил в Україні, ведуться в українських судах, крім того, підключився Міжнародний кримінальний суд, а також працює спільна слідча група.
Як повідомляв Укрінформ, Держдепартамент США в середу дав чіткі обґрунтування офіційному рішенню Вашингтона про те, що російські сили вчинили злочини проти людства в Україні. Зокрема, наголошувалося, що ці прояви не були випадковими чи спонтанними, вони стали частиною «широкомасштабної й систематичної атаки кремля проти цивільного населення України».