Президент Володимир Зеленський обговорив із президентом Фінляндії Саулі Нііністьо питання створення окремої платформи щодо посилення України бронетехнікою, у тому числі танками.

Про це він розповів під час спільної з фінським колегою пресконференції у Києві, повідомляє кореспондент Укрінформу.
"Сьогодні ми говорили про створення окремої платформи, щоб посилити броньованою технікою, включаючи танки, посилити Україну", - сказав Зеленський.
Водночас він зауважив, що Фінляндія займатиме там своє "відповідне місце".
Президент підкреслив, що Україна має побудувати стійку армію, і ця стійкість залежить від підтримки інших держав.
"США дають найбільшу підтримку, а також Британія, країни ЄС, країни Європейського континенту, країни Азії, Африки - дуже важливо, щоб вони були на стороні України, бо це є сторона правди, і посилювали нашу армію і нашу правду хто чим може", - наголосив глава Української держави.
Сьогодні Президент Фінляндії Саулі Нііністьо перебуває з офіційним візитом в Україні.
Як повідомляв Укрінформ, міністр закордонних справ Дмитро Кулеба оголосив перелік найбільш невідкладних потреб Збройних сил України: ППО, зенітні установки, ПЗРК, артилерійські снаряди та броньована техніка.