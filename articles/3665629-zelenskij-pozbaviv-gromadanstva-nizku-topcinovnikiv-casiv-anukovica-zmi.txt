Президент Володимир Зеленський позбавив українського громадянства низку одіозних політиків часів Віктора Януковича, які мають російське громадянство.

Про це передає Укрінформ із посиланням на УП і ZN.UA.
«Сьогодні я підписав відповідні документи, щоб зробити черговий крок для захисту та очищення нашої держави від тих, хто на стороні агресора. Є подання від Служби безпеки щодо осіб, у яких зафіксовано наявність російського громадянства», — розповів Президент у своєму традиційному вечірньому зверненні наприкінці 346 дня війни.
За даними джерел, йдеться про низку топчиновників часів Януковича:

Дмитра Табачника — ексміністра освіти та науки;
Віталія Захарченка — колишнього міністра внутрішніх справ;
Андрія Клюєва — ексглаву адміністрації президента;
Олександра Якименка — колишнього голову Служби безпеки України;
Олександра Клименка — ексміністра доходів та зборів;
Віктора Баранського — депутата "ОПЗЖ" одеської міськради та ін.

Глава держави додав, що у неділю буде зроблено ще один юридичний крок на виконання санкційних рішень РНБО. Також Зеленський заявив, що працює над тим, щоб синхронізувати санкційні рішення України з юрисдикціями партнерів.
Нагадаємо: 10 січня президент позбавив громадянства чотирьох народних депутатів України. Всі вони нині перебувають за межами держави. Це Віктор Медведчук, Тарас Козак, Андрій Деркач, Ренат Кузьмін. Верховна Рада збирається позбавити їх депутатських мандатів уже на найближчому засіданні.