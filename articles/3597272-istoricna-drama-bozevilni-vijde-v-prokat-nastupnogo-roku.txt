Наступного року вийде в прокат дебютна стрічка Дениса Тарасова «БожеВільні» про каральну психіатрію в срср.

Про це повідомляє пресслужба Державного агентства з питань кіно у Фейсбуці, передає Укрінформ.
«Незважаючи на те, що події фільму віддаленні від сьогодення більш ніж на п'ятдесят років, жахи каральної психіатрії і досі ламають долі волелюбних людей, що стають на бік правди як в сучасній росії, так і в інших тоталітарних державах», - зазначає Держкіно.

Згідно з повідомленням, головний герой фільму Андрій Довженко зіткнеться зі «справжнім пеклом каральної психіатрії», якому під вигаданим діагнозом «млявоплинна шизофренія» піддавали дисидентів, обвинувачених за «антирадянську діяльність».
«Перед героєм постає непростий вибір — співпрацювати з кдб і повернутися до сім’ї чи розкрити правду про дисидентів, закатованих у психлікарнях», - описує конфлікт фільму відомство.
Зазначається, що стрічка «БожеВільні» створена компанією «Спільна перемога продакшн» за підтримки Державного агентства України з питань кіно.