Служба безпеки зібрала обґрунтовані докази вини ще двох керівників окупаційної адміністрації у тимчасово захопленій частині Херсонської області.


Про це йдеться у повідомленні СБУ, передає Укрінформ
Одним із підозрюваних є колишній голова правління місцевого текстильного комбінату, який на початку повномасштабного вторгнення підтримав російських загарбників. В СБУ повідомили, що після тимчасового захоплення обласного центру він добровільно вступив до лав «адміністрації» загарбників.
Там за особистої протекції колаборанта Володимира Сальдо його призначили так званим «першим заступником міського голови» Херсона. Щоб замаскувати свою злочинну діяльність, зловмисник вигадав собі псевдонім Ушинський Семен Анатолійович, яким підписував «розпорядчі документи». Насамперед щодо «передачі у власність» країни-агресора місцевих промислових підприємств, лікарень, банків та об’єктів енергетики.
Під час звільнення Херсона колаборант втік разом з іншими поплічниками загарбників на лівий берег р. Дніпро.
У ході обшуків в офісному приміщенні та за адресою проживання фігуранта правоохоронці виявили документи із доказами його співпраці з російськими загарбниками. Співробітники СБУ вилучили вогнепальну зброю та боєприпаси.
Також оголошено про підозру депутату Генічеської міської ради від забороненої партії «ОПЗЖ», який після захоплення району погодився очолити «адміністрацію» загарбників.
На цій «посаді» він брав безпосередню участь в організації псевдореферендуму на півдні України та сприяв примусовій паспортизації місцевих жителів. Також колаборант збирав інформацію про учасників руху опору в регіоні та передавав до російських каральних органів.

На підставі зібраних слідчими Служби безпеки доказів обом зловмисникам повідомлено про підозру за ч. 5 ст. 111-1 Кримінального кодексу України (колабораційна діяльність).
Наразі фігуранти перебувають у тимчасово окупованому Генічеську.
Втім, співробітники СБУ знають про місцезнаходження підозрюваних і проводять комплексні заходи для притягнення винних до відповідальності.
Як повідомлялось, Херсонська обласна прокуратура заочно повідомила про підозру депутату Херсонської облради від забороненої партії «Блок Володимира Сальдо», який раніше служив у правоохоронних органах та звільнився у званні генерал-майора міліції. Під час тимчасової окупації Херсона він співпрацював з представником фсб рф, керував процесами утвердження окупаційної «влади», координував створення незаконних «правоохоронних та судових органів» на території області.