У Львівській, Рівненській та Хмельницькій областях запускають пілотний навчальний проєкт «Система підтримки та супроводу ветеранів у громадах».

Як зазначила на пресконференції в Укрінформі міністр соціальної політики Оксана Жолнович, наші захисники після повернення з війни потребуватимуть допомоги.
“Ми готуємося до того, щоб зробити для них якомога комфортнішим перехід з військового часу до інтеграції у мирне життя”, - сказала вона, наголосивши, що дуже важливо мати для цього підготовлених фахівців.
За її словами, соціальних фахівців в Україні не так багато, і ще менше тих, хто має навички взаємодії з ветеранами та членами їх родин, розуміють особливості такої взаємодії.
За словами представниці ГО “Простір можливостей” Оксани Коляди, мета програми — навчати потенційних ветеранських кейс-менеджерів сучасним підходам в обслуговуванні ветеранів, запровадженні системи супроводу та забезпечення їх потреб на рівні громад. Унікальність у тому, що вона базується на теоретичних і практичних засадах роботи з ветеранською спільнотою.
“Ми очікуємо мільйони людей, які зазнали бойових травм. Зараз, за офіційними даними, понад мільйон людей перебувають у зоні бойових дій. Мобілізація триває, тому ця кількість збільшуватиметься і надалі. Родини ветеранів, сім'ї, які втратили близьких, також є нашою цільовою аудиторією. Тому можемо говорити про понад 10 мільйонів громадян, із якими нам потрібно працювати у громадах”, - сказала вона.
Участь у першому пілотному проєкті візьмуть 30 представників різних громад із Львівської, Рівненської та Хмельницької областей. Навчання відбуватиметься на базі Національного університету “Острозька академія” за фінансової підтримки Проєкту USAID “Економічна підтримка України” та Ініціативного центру сприяння активності та розвитку громадського почину “Єднання” (ІСАР Єднання).
“Люди, які повернуться, очікують від нас допомоги там, де вони живуть. Ми будемо мати вже підготовлених фахівців, які з ними працюватимуть. Ми завдяки реалізації такого навчання, звісно, отримаємо додаткові трудові ресурси, бо … ті, хто воює, будуть потім тими, хто відбудовуватиме країну. Тому наше завдання у рамках відновлення України відновити спочатку саме цих людей. Звичайно, це дозволить зменшити й навантаження на органи соціального захисту, на систему медичних послуг. Маємо їх відновити фізично. Ми переконані, що ветерани у майбутньому будуть досить активно брати участь у всіх сферах життя України”, - сказала Коляда.
До створення програми долучилися психологи з Єдиного центру психічного здоров’я «Лісова поляна», фахівці з Міністерства у справах ветеранів та Міністерства соціальної політики, які розробляли та впроваджували ветеранські політики на різних рівнях, ветерани та експерти у цій сфері.
Як наголосив директор Проєкту USAID “Економічна підтримка України” Тімоті Мадіган, нині перед Україною постає багато серйозних викликів, водночас держава має шанс вдосконалити всю систему управління, включно із наданням послуг соціального захисту. “Ми готові в цьому допомагати. Багато українців захищають незалежність, мир та спокій своїх родин, а також демократію. Після перемоги вони повернуться додому, щоб розвивати Батьківщину на економічному фронті. Вони потребуватимуть громадської підтримки. Маємо допомогти їм повернутися до мирного життя. Тому це один з пріоритетів партнерства, яке ми започатковуємо”, - сказав Мадіган.
Проєкт впроваджується у партнерстві з ГО "Простір можливостей", Проєктом USAID “Економічна підтримка України”, Міністерством соціальної політики та за підтримки ІСАР Єднання у межах проєкту «Ініціатива секторальної підтримки громадянського суспільства», що реалізується ІСАР Єднання у консорціумі з Українським незалежним центром політичних досліджень (УНЦПД) та Центром демократії та верховенства права (ЦЕДЕМ) завдяки підтримці американського народу, наданій через Агентство США з міжнародного розвитку.