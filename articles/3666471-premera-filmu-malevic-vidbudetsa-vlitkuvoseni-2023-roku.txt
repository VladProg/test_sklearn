Прем'єра фільму «Малевич» про життя і творчість українського художника-авангардиста Казимира Малевича має відбутися влітку-восени 2023 року.

Про це повідомила режисерка Дар’я Онищенко під час обговорення фільму в Медіацентрі Україна - Укрінформ.
«Ми вже представляли уривки з нашого фільму в програмах Work in Progress у Франції та Італії на кінофестивалях. Мені було дуже цікаво побачити реакцію людей. Справді помітно, і це відразу відчувається, що люди здивовані. Більшість людей сприймають Малевича як російського митця. Хтось чув, що він з польської родини. Але майже ніхто справді не знає до сих пір про його зв'язок з Україною. І до сих пір історики розходяться в тому, чи була його мати польського чи українського походження. Звісно, цих речей ніхто не знає. Не знає, що він працював у Києві, що він тут народився», - сказала Онищенко.

Вона зазначила, що ідея цього фільму з'явилася до початку повномасштабного вторгнення, в 2020 році. За її словами, дуже хотілося познайомити світового глядача саме з українським Малевичем, і розказати, чому в своїй творчості він багато уваги приділяв зв'язку з українською природою, українським народом та українській історії.
«Після повномасштабного вторгнення у нас спочатку відмінились зйомки, потім перенеслись, і фільм набув зовсім іншої актуальності. Я як режисер та сценарист під іншим кутом подивилась на цю історію... Для мене очевидними стали історичні паралелі, які були в той час, коли жив Малевич, і те, що відбувається зараз. Весь період Голодомору, якому Малевич присвятив свої роботи, і новий геноцид, який ми бачимо зараз», - зауважила Онищенко.

Вона додала, що до виходу фільму планується зробити ще імерсивну виставку Казимира Малевича.
Креативна продюсерка фільму «Малевич» Тетяна Філевська зауважила, що деколонізація у сфері культури означає, що ми розуміємо, де український внесок, а де імперська апропріація нашої спадщини.
“Ми мусимо дуже добре вивчити наше домашнє завдання. Зрозуміти власне, в чому суть української культури, що від нас намагалися відрізати, вбити, знищити... Та повернути собі те, що належить нам. Починаючи від козацького бароко. І закінчуючи Малевичем, і всієї спадщини 20 сторіччя”, - наголосила вона.
Головні ролі у фільмі виконали актори театру та кіно Віталій Ажнов та Олександр Рудинський, Народний артист України Олексій Горбунов, Заслужені артистки України, володарки Національної премії «Золота дзиґа» Ірма Вітовська-Ванца та Марина Кошкіна.
Цікавою є структура фільму: він складається з чотирьох квадратів – чотирьох частин, кожна з яких розповідає про певний епізод з життя Казимира Малевича.
Як повідомлялося, у 2023 році в кінопрокат планують випустити сім українських фільмів, створених за підтримки Держкіно.