Від сьогодні розпочинається другий всеукраїнський Національний тиждень читання.

Про це повідомив міністр культури та інформаційної політики Олександр Ткаченко в Фейсбуці.
"Сьогодні ми розпочинаємо другий всеукраїнський Національний тиждень читання, який проводить Український Інститут Книги спільно з Міністерство культури та інформаційної політики України", - написав міністр.
Він зазначив, що мета Національного тижня читання — промоція читання, підтримка видавців та авторів, а також — привернення уваги до українського книговидання та літератури, підтримка видавництва, книгарні та бібліотеки.
"Читання сьогодні для мене набуло нових кольорів - ти не тільки споживаєш необхідний та цікавий контент, ти кожну книгу пропускаєш через досвід сьогодення. Давайте ділитися своїми найбільш улюбленими книжками від українських або іноземних авторів, виданих українською мовою з хештегами #ЗачитанеДоДірок та розповідати про найбільш важливі для вас і для українського суспільства книги цього воєнного року з хештегами #КнигаНаВійні і #тижденьчитання", - написав Ткаченко.
Також міністр поділився п'ятіркою своїх улюблених книг. Серед них: «Подолати минуле. Глобальна історія України», Ярослав Грицак (Видавництво «Портал»); «Григорій Сковорода», з серії «Життя видатних українців», І. Драч, М. Попович, С. Кримський (Видавництво «Фоліо»); Діти повітряних тривог», Лариса Денисенко (Видавництво «Видавництво»); «Фактологія. 10 хибних уявлень про світ, і чому все набагато краще, ніж ми думаємо», Уля Рослінг, Анна Рослінг-Рьонлюнд, Ганс Рослінг; «Люди з дієсловами», Катерина Калитко (Meridian Czernowitz).
Крім того, Ткаченко відзначив видання "Книга Love" (Видавництво «Книголав»). Це збірка творів від 46 українських поетів та поеток, серед яких є класики і сучасники.
Як повідомлялося, Національний тиждень читання започаткував Український інститут книги спільно з Міністерством культури та інформаційної політики у 2021 році.