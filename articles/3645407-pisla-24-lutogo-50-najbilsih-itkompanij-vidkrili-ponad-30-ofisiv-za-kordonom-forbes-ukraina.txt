Після початку повномасштабної агресії 24 лютого найбільші ІТ-компанії України відкрили понад 30 нових закордонних офісів.

Як передає Укрінформ, про це повідомляє видання Forbes Україна.
«З 24 лютого компанії зі списку пʼятдесяти найбільших за версією DOU відкрили понад 30 нових закордонних офісів. Частково – це відповідь на масову міграцію спеціалістів за кордон. Нові найбільші осередки концентрації українських айтівців – Польща, Німеччина, Румунія», - йдеться у повідомленні.
Як зазначається, за підрахунками Львівського IT Кластеру, навесні 2022-го Україну залишили до 57 000 фахівців. Втім, існує ризик, що після відкриття кордонів на еміграцію наважиться до половини індустрії.
Видання також зазначає, що IT-експорт напередодні війни становив понад $6 млрд. Проте за 10 місяців 2022-го українська IT-індустрія експортувала послуг на пів мільярда більше, ніж за той самий період попереднього року. Адаптивність – ключова якість усього українського бізнесу воєнного часу, відзначили у Forbes.
Як повідомляв Укрінформ, 2 листопада Олена Зеленська відкрила у Лісабоні найбільшу європейську технологічну конференцію Web Summit 2022, під час якої закликала IT-фахівців з усього світу допомагати Україні.
Міністр цифрової трансформації України Михайло Федоров на Web Summit повідомив, що у 2022 році експорт комп’ютерних послуг зріс на 23% порівняно з попереднім роком; українські ІТ-компанії залучили $350 млн інвестицій; навіть у воєнних умовах понад 80% компаній зберегли майже 100% своїх контрактів.