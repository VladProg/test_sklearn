Українські аграрії не можуть використовувати приблизно 25% посівних площ через бойові дії або тимчасову окупацію територій України.

Про це розповів перший заступник міністра аграрної політики та продовольства України Тарас Висоцький, передає Укрінформ з посиланням на пресслужбу відомства.
«Якщо ми говоримо про посівну кампанію, то наразі не можемо використовувати приблизно 25% площ через ведення бойових дій або тимчасову окупацію територій. Після деокупації знадобиться багато часу на розмінування та очищення територій. Те, що залишає окупант, потребує як мінімум кількох місяців, а то й до року часу для повернення до виробництва. Ще частину площ не вдалося засіяти через несприятливі погодні умови. Тож, весною потрібно покрити дефіцит не посіяних озимих», - сказав він.
Висоцький зазначив, що за попередніми даними структурних підрозділів обласних державних адміністрацій, станом на 30 грудня 2022 року, очікувана посівна площа всіх категорій господарств на підконтрольній території України під урожай 2023 року має скласти 21,8 млн га, що на 6,8 млн га менше від показника 2021-го (28,6 млн га).
Урядовець наголосив, що зараз складно прогнозувати цьогорічні валові збори сільськогосподарських культур, які значно залежатимуть від погодно-кліматичних умов під час проведення комплексів польових робіт, а також фінансового і матеріально-технічного забезпечення конкретного сільськогосподарського товаровиробника. У тому числі - від наявності насіння та добрив. Висоцький додав, що вже зараз можна спрогнозувати зменшення їх внесення до 50% від науково-обґрунтованих норм через здорожчання. Використання дешевших технологій провокує зменшення виробництва.
Він також зауважив, що ключовою проблемою для аграріїв залишається дорога логістика. Разом з цим негативний вплив на агросектор має енергетична криза.
Як повідомляв Укрінформ, за прогнозом Мінагрополітики, під час посівної кампанії навесні 2023 року аграрії зменшать посівні площі під зерновими культурами і натомість надаватимуть перевагу олійним, через вищу рентабельність. Загалом у міністерстві очікують, що в Україні цього року може бути зібрано на 10-15% менше зернових та олійних культур.