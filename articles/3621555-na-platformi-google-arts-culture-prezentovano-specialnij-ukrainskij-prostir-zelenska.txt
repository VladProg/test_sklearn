На платформі Google Arts & Culture, яка популяризує культуру різних країн, офіційно презентовано спеціальний український простір – Ukraine is Here.

Як передає Укрінформ, про це дружина Президента Олена Зеленська повідомила у Телеграмі.
!Яка ваша улюблена робота Марії Примаченко? А Алли Горської? Чи давно ви були в Національному музеї мистецтв, Львівському історичному або в Софії Київській? Тепер визначитися з улюбленою картиною, відвідати музей чи навіть національний парк можна онлайн із будь-якої точки світу", - зазначила Зеленська.

Вона повідомила, що на платформі Google Arts & Culture, яка популяризує культуру різних країн, офіційно презентовано спеціальний український простір – Ukraine is Here, у якому в окремих секціях представлені наші архітектура, природа, мистецтво, культура.
"Коли російські окупанти палять українські пам’ятки (музей уже згаданої Марії Примаченко) або розграбовують їх (як Історико-краєзнавчий музей Херсона), цей проєкт від Google і Міністерства культури та інформаційної політики України є особливо важливим. Бо водночас зберігає українську культуру й робить її популярнішою у світі", - заявила Зеленська.
За її словами, українська культура - це спадок усього цивілізованого світу.

"Коли культурні цінності втрачає одна країна, втрачає весь світ. Коли ми зберігаємо, роздивляємось, гуглимо українську культуру, ми збагачуємо світ", - заявила Зеленська.
Як повідомляв Укрінформ, наприкінці лютого під час наступу російських військ у смт Іванків Київської області згорів історико-краєзнавчий музей, де зберігалося близько двох з половиною десятків робіт всесвітньо відомої художниці Марії Примаченко.
5 травня вцілілу картину з музею української художниці Марії Примаченко "Квітки виросли коло четвертого енергоблоку" продали за 500 тисяч доларів. Усі кошти з аукціону пішли на благодійний фонд Сергія Притули для допомоги ЗСУ.
Картини Марії Примаченко вже вдруге продавалися на аукціоні під час війни. Нещодавно картина художниці "Моя хата, моя правда" була продана з аукціону у Венеції за 110 тисяч євро. Гроші передадуть на збереження української культури в умовах війни.
Фото: Телеграм Олени Зеленської