Міністерство цифрової трансформації запускає проєкт, у ході якого учні 12 навчальних закладів, зруйнованих внаслідок російської агресії, отримають 5 тисяч Apple iPad.

Про це повідомляє Укрінформ з посиланням на пресслужбу Мінцифри у Телеграмі.
«Освітні ініціативи – один із пріоритетів Мінцифри. Тож спільно з партнерами підтримуємо учнів, школи яких були зруйновані через російську агресію. 12 таких навчальних закладів отримають 5 000 планшетів, щоб діти могли продовжити навчання», - йдеться у повідомленні.

Зазначається, що нова техніка дозволить учням здобувати сучасну та якісну освіту з будь-якого куточка України. А вчителі, які пройшли навчання від сертифікованих тренерів Apple, допоможуть інтегрувати нове обладнання в навчальний процес.
У міністерстві додали, що процес передачі техніки вже стартував. Зокрема, 451 школяр у Бучанському районі Київської області вже отримав планшети з комплектом навчальних програм.


Як повідомлялось, Американська корпорація IBM, один із найбільших світових виробників усіх видів комп'ютерів і програмного забезпечення, переклала українською чотири найпопулярніші курси. Вони доступні на безоплатній платформі SkillsBuild.
Фото: Wired/Ariel Zambelich