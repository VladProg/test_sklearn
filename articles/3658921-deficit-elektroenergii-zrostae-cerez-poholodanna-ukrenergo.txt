Станом на ранок 25 січня споживання електроенергії збільшується через похолодання, що є причиною збільшення дефіциту потужності в енергосистемі.


Як передає Укрінформ, про це повідомляє НЕК «Укренерго» у Фейсбуці.
«Споживання електроенергії збільшується через похолодання. Відповідно до значного збільшується і дефіцит потужності. До всіх обленерго доведені ліміти споживання, які діють упродовж доби. Кожен обленерго у своєму регіоні складає графіки планових погодинних відключень, які мають забезпечувати споживання області на рівні доведеного ліміту. Перевищення лімітів призводить до ризиків створення аварійних ситуацій в енергосистемі. Тому для їх попередження застосовуються аварійні відключення», – йдеться у повідомленні.
Зазначається, що дефіцит потужності є наслідком російських ракетних та дронових атак, через які пошкоджені електростанції та високовольтна мережа. Остання атака росіян 14 січня завдала суттєвих пошкоджень декільком енергоблокам теплових електростанцій. Виробництво електроенергії на робочих електростанціях не може повністю покрити споживання.
У компанії підкреслили, що за останню добу через артилерійські обстріли була пошкоджена енергетична інфраструктура в прифронтових районах на півдні та сході. Там, де військові надали дозвіл, тривають ремонтні роботи.
Як повідомлялося, енергосистема України вже пережила 12 ракетних атак ворога та 14 ударів БПЛА по енергооб’єктах. Крім цього, понад 10 ГВт основних встановлених потужностей недоступні українській енергосистемі і знаходяться під контролем ворога. Це найбільша в Україні та Європі Запорізька АЕС, Запорізька ТЕС, Луганська ТЕС, Вуглегірська ТЕС, Каховська ГЕС. Крім цього, на тимчасово окупованих територіях півдня також знаходиться і більшість вітрових та сонячних електростанцій.