США вважають, що росія, яка розв’язала війну проти України та білорусь, котра підтримала її, не можуть бути офіційно представлені у міжнародних спортивних федераціях, на олімпіадах та інших змаганнях.

З такою заявою виступила на брифінгу речниця Білого дому Карін Жан-П’єр, передає власний кореспондент Укрінформу.


«Сполучені Штати згуртували світ, щоб підтримати народ України… І ми працювали над тим, аби притягнути рф до відповідальності за жорстоку та варварську війну», - сказала представниця адміністрації США.


Вона зазначила, що в межах цих зусиль Сполучені Штати підтримують відсторонення національних спортивних органів рф та білорусі від участі в міжнародних спортивних федераціях. Крім того, за її словами, Вашингтон виступив за усунення осіб, тісно пов’язаних із владою рф та білорусі, з упливових посад у цих федераціях.


«У випадках, коли спортивні організації та організатори заходів, такі як Міжнародний олімпійський комітет, вирішують дозволити спортсменам з рф та білорусі брати участь у допоміжних заходах, має бути абсолютно ясно, що вони не представляють російську чи білоруську держави», - додала Жан-П’єр.


Крім того, за її словами, також заборонено використання державних російських та білоруських прапорів, гербів і гімнів.


Як повідомлялося, у четвер МОК заявив, що рішення про участь спортсменів з російським або білоруським паспортом на Олімпіаді в Парижі 2024 року ще не прийнято.