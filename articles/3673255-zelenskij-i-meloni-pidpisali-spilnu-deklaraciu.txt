Президент Володимир Зеленський та Прем`єр-міністр Італії Джорджа Мелоні підписали спільні декларацію щодо підтримки та взаємодії.

Текст документа опублікований на сайті Глави держави, повідомляє Укрінформ.
У декларації зазначається, зокрема, що підписанти підтвердили свою непохитну підтримку принципів міжнародного права, непорушності кордонів і права кожної держави обирати власний шлях і механізми безпеки та відзначили готовність залишатися повністю відданими політиці невизнання незаконної анексії територій України росією.
Також сторони підкреслили важливість послідовних зусиль України щодо продовження Чорноморської зернової ініціативи та запуску гуманітарної програми «Зерно з України».
У документа задекларовано, що Італія й надалі сприятиме сильній та ефективній політичній і матеріальній підтримці України з боку ЄС та членів НАТО, спрямованій на забезпечення спроможності Української держави ефективно захищати свої території на суші, на морі та в повітрі.
Україна й Італія підтвердили свою відданість зміцненню спільних зусиль для забезпечення подальшого прогресу на шляху впровадження стандартів ЄС і НАТО та інтеграції України до Євросоюзу й Північноатлантичного альянсу.
Крім того, сторони відзначили суверенне рішення України щодо мирного процесу та відзначають свою підтримку глобального саміту миру, який має бути скликаний, "коли це дозволять умови".
Італія висловила готовність відігравати ключову роль у відбудові України, серед іншого через міжвідомчу Координаційну платформу донорів, узгоджену між Україною, «Групою семи», міжнародними фінансовими організаціями та іншими ключовими партнерами, зокрема через значний і загальновизнаний досвід італійських компаній у важливих секторах і співпрацю для забезпечення прозорого, інклюзивного та орієнтованого на реформи процесу.
Україна та Італійська Республіка зобов'язалися тісно координувати роботу з цих питань шляхом активізації двосторонніх консультацій.
Як повідомлялося, у вівторок з першим візитом Україну відвідала Прем`єр-міністр Італії Джорджа Мелоні.