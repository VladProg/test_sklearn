До 300-ї річниці з дня народження українського філософа Григорія Сковороди підготовлено виставку, що відбудеться в "Українському домі" з 4 до 11 грудня. Вхід вільний.

Про це повідомляє пресслужба Міністерства культури та інформаційної політики, передає Укрінформ.
"3 грудня 2022 року, в день народження Григорія Сковороди, Міністерство культури та інформаційної політики, Державне агентство України з питань мистецтв та мистецької освіти разом із комунікаційною агенцією Postmen та Національним центром "Український Дім" відкривають національний мистецький проєкт "Світ Сковороди", - йдеться в повідомленні.
Зазначається, що на виставці будуть представлені рукописи, автографи, першодруки, списки, графіка та малюнки самого Григорія Савича, ексклюзивно надані Інститутом літератури. Водночас відвідувачам доступні майстер-класи про створення байок-коміксів. Заходи супроводжуватимуться живою бароковою музикою.
"Агресори знищили музей філософа у Сковородинівці, зруйнували приміщення Харківського національного педагогічного університету ім. Сковороди, пошкодили пам’ятник на його честь біля корпусу цього університету. Але, як висловився Сергій Жадан, “вони полюють за Сковородою, але спіймати не можуть”. Попри війну в Україні ми на належному рівні відзначаємо 300-річчя від дня народження мислителя і письменника", - наголосив очільник МКІП Олександр Ткаченко.
Як повідомлялося, цього року дата ювілею видатного українця увійшла до переліку ювілейних дат ЮНЕСКО 2022 року.
Фото ілюстративне