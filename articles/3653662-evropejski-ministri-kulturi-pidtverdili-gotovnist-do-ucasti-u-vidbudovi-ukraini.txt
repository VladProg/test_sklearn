Країни Європи підтримають післявоєнну відбудову та відновлення України.

Про це йдеться у заяві, яку ухвалили в Давосі міністри культури та голови делегацій держав-членів та держав-спостерігачів Ради Європи, передає Укрінформ з посиланням на МКІП.
«Закликаємо міжнародну спільноту координувати свої зусилля та співпрацювати з українською владою, щоб допомогти відбудувати країну відповідно до «Принципів Лугано» та високоякісних цінностей Baukultur та її системи якості; а також забезпечити максимальне використання місцевих матеріальних ресурсів у відбудові країни з метою підтримки місцевої економіки та кліматичної нейтральності», - підкреслюється в заяві.
При цьому відзначається необхідність забезпечення участі в цьому процесі українських неурядових та професійних організацій, які діють у сферах архітектури, інженерії, культурної спадщини тощо.

Також спільнота визнала важливість використання інклюзивного підходу до відбудови України, спираючись на бажання громад, й висловила готовність провести експертизу та підтримку України у відбудові, зокрема, сфери культурної спадщини, що визнана не лише творцем місцевої ідентичності, а й частиною європейського надбання.
«Беремо на себе зобов’язання вжити заходів, у тому числі шляхом скоординованих міжнародних зусиль, і в дусі високоякісної Baukultur, системи якості Davos Baukultur і через Давоський альянс. І при цьому співпрацювати з українськими урядовими та неурядовими установами, а також з приватним сектором», - йдеться в заяві.
Учасники конференції також рішуче засудили збройну агресію росії проти України, її навмисні атаки на український народ, цивільні об’єкти та інфраструктуру, включаючи знищення або пошкодження українських культурних об’єктів і культурної спадщини, що є грубим порушенням міжнародного права.
Як повідомлялося, друга Конференція європейських міністрів культури триватиме у Давосі 14-16 січня під гаслом «Загальне благо – спільна відповідальність». Від України участь у конференції бере заступниця міністра культури та інформаційної політики Анастасія Бондар. Глава МКІП Олександр Ткаченко бере участь онлайн.
Фото: МКІП