Капітану російського судна «Надежда», який тричі за 2022 рік заходив до закритого торговельного порту «Севастополь», оголошено про підозру через перевезення вкраденого українського збіжжя.

Про це повідомила прокуратура АРК та м. Севастополь у Телеграмі, передає Укрінформ.
«Прокуратура автономії продовжує системну роботу зі встановлення усіх причетних до організації незаконної схеми перевезення росіянами награбованого українського зерна через Крим до третіх країн. Цього разу про підозру повідомлено ще одному капітану російського судна «Надежда», який причетний до перевезення викраденого українського зерна», - йдеться у повідомленні.
Встановлено, що підозрюваний у 2022 році здійснив три заходження до закритого морського торговельного порту «Севастополь», де судна завантажувалось награбованим збіжжям.
«Усвідомлюючи протиправність своїх дій, капітан періодично вимикав «AIS» (Автоматична ідентифікаційна система) та вносив до неї фіктивні відомості щодо курсу судна, яке прямувало нібито в порти рф, а не в закриті морські порти окупованого півострова», - зауважили у прокуратурі.
Дії підозрюваного кваліфіковано за ч. 2 ст. 332-1 КК України (порушення порядку в’їзду на тимчасово окуповану територію півострова та виїзду з неї), йому загрожує до п’яти років позбавлення волі.
Раніше прокуратура АРК вже повідомила про підозри окупаційному «міністру сільського господарства республіки Крим», директору компанії-власниці кораблів рф та 5 капітанам російських суден (ч. 2 ст. 332-1 КК України), причетним до перевезення награбованого зерна через окупований Крим.
Як повідомлялося, з тимчасово окупованих регіонів України росією викрадено пшениці щонайменше на $1 мільярд.