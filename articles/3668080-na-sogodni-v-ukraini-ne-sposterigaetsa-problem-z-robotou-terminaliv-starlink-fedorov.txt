На сьогодні в Україні не спостерігається проблем з роботою терміналів Starlink, які забезпечують стабільним інтернетом критичну інфраструктуру, «пункти незламності» та дають змогу українцям залишатись на зв’язку з рідними.

Про це Укрінформу повідомив віцепрем'єр-міністр – міністр цифрової трансформації Михайло Федоров.
«Зараз в Україні не спостерігається проблем з роботою терміналів Starlink. Сьогодні ми отримали перші кілька тисяч Starlink у рамках нової партії з 10 тисяч терміналів від уряду Німеччини», - зазначив він.
Міністр уточнив, що термінали Starlink допомагають рятувати тисячі життів, адже завдяки цьому обладнанню продовжує функціонувати енергетична інфраструктура, «пункти незламності» та медзаклади, в яких лікарі можуть проводити надскладні операції.
«Ілон Маск є одним з найбільших приватних донорів нашої майбутньої перемоги. Вклад компанії SpaceX, за нашими оцінками, - це більш як 100 млн доларів. Сподіваємося на подальшу стабільну роботу Starlink в Україні», - резюмував Федоров.
Як повідомлялось, у мережі з’явилась інформація, що американська компанія SpaceX вжила заходів, аби запобігти використанню українськими військовими супутникового інтернету Starlink для керування дронами в регіоні під час війни з росією.
Фото: STR/NurPhoto via Getty Images