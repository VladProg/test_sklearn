росія програє на полі бою в Україні та намагається за допомогою дезінформації та пропаганди внести розкол у суспільство України та її союзників.

Як передає кореспондент Укрінформу, про це заявив постійний представник України при міжнародних організаціях у Відні Євгеній Цимбалюк під час засідання Постійної ради ОБСЄ у четвер у столиці Австрії.
Свій виступ український посол розпочав з того, що "попри всі свої невдачі на полі бою, керівництво росії продовжує тероризувати українське населення". Він поінформував про десятки обстрілів населених пунктів російськими військами, які відбулися лише за одну минулу добу, а також нагадав про удар ракетами С-300 по центральній частині Харкова два дні тому.
"Звичайно, ці атаки не мають військової логіки. Вони були спрямовані на те, щоб підірвати впевненість людей у завтрашньому дні. Чиста терористична тактика, чи не так?", - заявив він.
При цьому, Цимбалюк звернув увагу на обстріли навчальних закладів України, з допомогою чого росія "намагається зруйнувати майбутнє України". На цьому тлі він також вказав на інший "огидний прояв геноцидних намірів росії" – "примусова депортація українських дітей до росії з метою асиміляції", що також є "яскравою ілюстрацією неповаги росії до вимог міжнародного гуманітарного права".
"Україна, зі свого боку, робить все можливе для їх повернення. На щастя, цього тижня Генеральна прокуратура України повідомила, що 128 дітей вдалося вивезти з росії. Проте багато і багато тисяч незаконно вивезених українських дітей залишаються на території держави-агресора... Оскільки ми перебуваємо в незвіданих водах, ми розраховуємо на підтримку в пошуку креативних шляхів, як спочатку розшукати викрадених дітей, а потім повернути їх назад", - заявив очільник української місії в ОБСЄ.
Окремо у своєму виступі він також звернув увагу на нещодавнє висловлювання голови ради директорів “Національної медіагрупи” росії Аліни Кабаєвої, яка порівняла діяльність медіахолдингу, куди входить низка пропагандистських державних каналів, з автоматом Калашникова.
"На диво, вона (Кабаєва – ред.) була досить відвертою. Тому що, поки російські танки горять на полі бою, єдина надія Москви - це дезінформація та пропаганда. Росіяни довели свою майстерність у насадженні фальшивих наративів, щоб розколоти та відволікти наші суспільства і країни", - сказав Цимбалюк.
Як повідомляв Укрінформ, Головне управління розвідки Міністерства оборони України попереджало, що найближчим часом очікується комплексне та масштабне вкидання ворогом фейкових новин із залученням усього спектра сучасних інформаційних засобів. Мета - підрив довіри до України з боку західних партнерів.