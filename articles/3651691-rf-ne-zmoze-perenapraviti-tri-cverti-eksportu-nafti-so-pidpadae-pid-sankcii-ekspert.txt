Щонайменше три чверті обсягів нафти, щодо яких діє заборона експорту до ЄС, переорієнтувати на інших споживачів росії не вдасться.

Таку думку в коментарі Укрінформу висловив експерт з питань енергетики Геннадій Рябцев.
Втрати, яких рф зазнає через ембарго та цінові обмеження (встановлення стелі цін у $60 за барель для морських постачань російської нафти до третіх країн з використанням європейських суден і торговельних послуг), за оцінками експерта, будуть помітні вже цього року. Передовсім, за скороченням обсягів видобутку.
“Звісно, російські експортери намагаються укласти якомога більше, нехай і дрібних, контрактів на постачання. Для цього спробували швидко сформувати додатковий танкерний флот. Але цього недостатньо, аби вийти зі скрутної ситуації й бодай якусь суттєву частину сировини, яка підпадає під дію санкцій, спрямувати іншим покупцям. З великих споживачів російської нафтової сировини зараз залишаються тільки Китай, Індія і Туреччина. Решта постачань незначні за обсягами - не більше 2-5 мільйонів тонн на рік”, - наголосив Рябцев.
Експерт зазначив, що можливості сухопутних постачань нафти трубопроводами з рф до Китаю вже й так використовуються на повну. А попит КНР на додаткові обсяги, що постачатимуться морем, обмежений допандемічним рівнем: рф навряд чи вдасться “прилаштувати” у Піднебесній навіть 90 мільйонів тонн нафти на рік замість нинішніх 80 мільйонів тонн. Тоді як, за даними з відкритих джерел, загалом щорічні обсяги російського експорту нафти донедавна перевищували 230 мільйонів тонн. Більше половини цього ресурсу продавали європейським споживачам, які вже відмовилися не лише від усіх морських постачань, а й від частини російської нафти, що перекачується трубопроводами.
Крім того, з 5 лютого діятиме ембарго на морські постачання до ЄС та буде встановлено стелю цін для третіх країн на російські нафтопродукти. Міжнародна “Коаліція за обмеження ціни” саме визначається з ціновим порогом.
Експерт вважає, що ці санкції будуть дієвішими, ніж ті, що впроваджені для сирої нафти.
“Левова частка російського експорту в цьому сегменті - не товарна продукція (бензин і дизпаливо), а продукти первинної переробки, газойль і мазут. Тобто те, що потребує подальшого перероблення. І воно не затребуване в середині самої росії. Тому після 5 лютого ситуація для агресора погіршиться”, - переконаний Рябцев і додав, що агресорові доведеться консервувати частину свердловин, повернути які до роботи згодом буде дуже складно, а в багатьох випадках неможливо.
Як повідомлялося, ЄС запровадив ембарго на імпорт російської нафти на європейський ринок морськими шляхами, а також граничне цінове обмеження 60 доларів США за барель для її постачань до третіх країн з використанням європейських суден або торговельних послуг. З 5 лютого подібні обмеження діятимуть і щодо російських нафтопродуктів. Міжнародна спільнота хоче встановити два ліміти цін: один на дорогі експортні товари, як-от бензин та дизпаливо, інший - на дешеві, зокрема газойль і мазут. Консультації з цього приводу тривають