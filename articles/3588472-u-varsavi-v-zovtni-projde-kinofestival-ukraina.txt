У Варшаві у третій декаді жовтня пройде 7-ий Кінофестиваль "Україна!", кошти з секції "Маріуполь" спрямують на відбудову міста.

Про це Державне агентство з питань кіно повідомляє у Фейсбуці, передає Укрінформ.
"У межах 7-го Кінофестивалю "Україна!" у Варшаві відбудеться показ документальної стрічки Мантаса Кведаравічюса "Маріуполіс", а також короткометражні фільмів про Маріуполь. Кошти від продажу квитків із секції "Маріуполь" будуть перераховані у фонд відбудови міста", - йдеться в повідомленні.
Цього року єдиний польський фестиваль українського кіно проходитиме 21-29 жовтня у варшавському кінотератрі "Кінотека", його тема "Між війною та надією".

Буде презентовано понад 50 українських художніх, документальних, короткометражних та анімаційних стрічок, знятих в останні роки, а також фільми, відзначені на міжнародних фестивалях: "Клондайк", "Будинок "Слово". Нескінчений роман", "Мати Апостолів", "Як там Катя?", "Відблиск".
У Держкіно зазначають, що цього року українські фільми покажуть і в інших польських містах, зокрема у Кракові, Вроцлаві, Гданську, Білостоку, Лодзі, Познані, Любліні тощо. А з 1 до 14 листопада показ продожиться у форматі онлайн на платформі VOD.Warszawa.
Організатори Ukraina Festiwal Filmowy підкреслюють, що з кожним роком український кінематограф дедалі більше зацікавлює глядачів.
"Починаючи з 2016 року наш фестиваль привертає увагу глядачів до цього надзвичайно багатого кінематографа, який знову опинився під загрозою після нападу росії", - зазначають вони.
Кінофестиваль "Україна!" започатковано у 2016 року у Польщі з метою презентації українських фільмів польській аудиторії.