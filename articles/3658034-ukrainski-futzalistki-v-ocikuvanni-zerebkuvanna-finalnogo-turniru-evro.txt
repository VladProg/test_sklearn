24 січня відбудеться жеребкування Фіналу чотирьох чемпіонату Європи з футзалу серед жіночих збірних.

Згідно з рішенням виконавчого комітету УЄФА, фінальну частину Євро-2023 з 17-го до 19 березня прийматиме Угорщина, передає Укрінформ.
Поєдинки чотирьох команд проходитимуть на «Фенікс Арені» в Дебрецені. 17-го числа відбудуться півфінали, 19-го - матч за третє місце та фінал.
Одним з учасників змагань буде збірна України. До фінального турніру також пробилися Іспанія, Португалія та Угорщина. Жеребкування півфіналів відбудеться сьогодні у Дебрецені (початок - о 18.00 за київським часом).
В основному раунді відбору чемпіонату Європи з футзалу серед жінок, матчі якого проходили у польській Познані, «синьо-жовті» зуміли посісти першу сходинку у квартеті. У першій грі збірна України здолала Нідерланди (5:2), у другій перемогла Хорватію (5:1), а завершила міні-турнір нічиєю з Польщею (1:1). У підсумку наша команда пробилася на континентальну першість утретє в історії.
Як повідомлялося, жіноча збірна України з футзалу стала бронзовою призеркою фінального турніру Євро-2022, який 1-3 липня проходив у Португалії.
Фото: uefa.com.