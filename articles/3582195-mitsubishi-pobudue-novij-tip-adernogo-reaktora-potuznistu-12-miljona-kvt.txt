Японська транснаціональна корпорація Mitsubishi Heavy Industries у співпраці з трьома енергокомпаніями побудує ядерний реактор на легкій воді.

Про це повідомляє Kyodo News, передає Укрінформ.
Зазначається, що до проєкту будуть залучені енергокомпанії Hokkaido Electric Power Co., Shikoku Electric Power Co. та Kyushu Electric Power Co.
Очікується, що потужність нового реактора становитиме близько 1,2 мільйона кіловат. Його планують ввести в експлуатацію в середині 2030-их років.
Реактор на легкій воді - тип реактора на теплових нейтронах, який використовує звичайну воду, на відміну від важкої води, як теплоносій і сповільнювач нейтронів; крім того, тверда форма подільних елементів використовується як паливо.
У серпні японський уряд оголосив про план будівництва атомних електростанцій нового покоління для забезпечення стабільного постачання електроенергії.
Раніше уряд відтермінував будівництво нових атомних реакторів і станцій після того, як потужний землетрус і цунамі в березні 2011 року спричинили аварію на АЕС "Фукусіма-Даїчі".
Як повідомляв Укрінформ, американська компанія Holtec International розглядає можливість будівництва в Україні заводу, який виготовлятиме компоненти для малого модульного реактора SMR-160.