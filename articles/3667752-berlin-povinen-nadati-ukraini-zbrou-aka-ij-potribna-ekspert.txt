Німеччина має підтримувати Україну зброєю, попри обмеженість запасів, оскільки це відповідає пріоритетам нинішньої ситуації.

Таку думку в інтерв’ю Укрінформу висловив Ганс-Петер Бартельс, ексдепутат Бундестагу та колишній спеціальний уповноважений з питань збройних сил (2015-2020), а нині президент німецького Товариства з безпекової політики (GSP).
«Звичайно, будь-яке постачання до України є проблемою для Бундесверу. Але згідно з філософією first things first (розставлення пріоритетів – ред.), ми маємо підтримувати Україну, яка воює проти того самого супротивника, проти якого також озброюється НАТО», – заявив Бартельс.
Він пояснив, що після закінчення холодної війни Бундесвер був істотно роззброєний та оптимізований для операцій за межами території НАТО, в Афганістані чи Африці.
«Його потрібно повернути для колективного захисту Європи, захисту союзників у Європі, що не було його завданням майже упродовж двох з половиною десятиліть, але тепер це його завдання. І Бундесвер має бути краще оснащений, і при цьому Україна повинна отримати те, що їй потрібно. Для цього виробники зброї повинні нарощувати свої потужності, і вони це роблять. Новий міністр оборони також закликає рухатися швидше», – додав експерт.
Проблема Бундесверу, на думку Бартельса, полягає в тому, що німецька оборонна промисловість вже має замовлення від інших армій ще до того, як щось замовляє армія Німеччини. До того ж нині замовлення надходять у великій кількості.
Як повідомлялося, минулого тижня голова Німецького товариства з безпекової політики Ганс-Петер Бартельс перебував із кількаденним візитом в Україні, щоб уточнити потреби країни на державному, місцевому і громадському рівнях та оцінити рівень підтримки ФРН.
Засноване 70 років тому під час дискусії про ремілітаризацію Західної Німеччини, Товариство з безпекової політики зараз надає широку платформу для дискусій, проводить заходи по всій Німеччині, в тому числі на тему російської агресії, куди запрошують експертів з академічних та політичних кіл, а також військових.
Як повідомлялося, Україна стала першим «користувачем» системи протиповітряної оборони Iris T, якої досі немає на озброєнні Бундесверу. Міністр оборони ФРН Борис Пісторіус під час неоголошеного візиту в Україну 7 лютого заявив про плани передати ЗСУ різні типи танків, зокрема Leopard 2A4.