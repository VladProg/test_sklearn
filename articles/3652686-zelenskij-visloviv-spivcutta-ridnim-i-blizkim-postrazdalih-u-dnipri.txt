Президент України Володимир Зеленський висловив співчуття рідним і близьким постраждалих внаслідок ракетної атаки у Дніпрі.

Як передає Укрінформ, про це він сказав у відеозвернені.
"Росія завдала чергового масованого ракетного удару по українських містах. Київ, Харків, Одеса, Кривий Ріг, Дніпро, Вінниця, Ладижин, Бурштин, Хмельницький та інші міста були мішенями терористів. У місті Дніпрі внаслідок цього російського удару зруйновано житловий будинок. Вдалося врятувати десятки людей – поранених і травмованих. Їм надається допомога. Розбір завалів іще досі продовжується і триватиме всю ніч. Скільки всього людей під завалами, поки що невідомо. На жаль, перелік загиблих зростає з кожною годиною... Мої співчуття рідним і близьким", - сказав Президент.

Відео: Офіс Президента
Він зазначив, що усі служби зараз працюють у місцях, куди влучили російські ракети.
"Із понад 30 запущених по Україні за день ракет понад 20 було збито. Це сотні врятованих життів. Я дякую за це нашим Повітряним силам, нашим зенітникам й усім, хто допомагає", - наголосив Президент.
Він додав, що є влучання і в обʼєкти енергетичної інфраструктури. У звʼязку із цим найскладніша ситуація на Харківщині та Київщині.
Як повідомляв Укрінформ, у Дніпрі ворог поцілив у багатоквартирний будинок, зруйновано один під'їзд, під завалами досі перебувають люди.