У частині Києва сьогодні, 5 лютого, довелося застосувати стабілізаційні відключення світла, оскільки мережі поки що не здатні передавати великі обсяги електроенергії через атаки російських терористів.

Про це повідомляє Укрінформ із посиланням на гендиректора YASNO Сергія Коваленка у Facebook.
Він нагадав, що у Києві до 16:00 не мали застосовувати обмеження, але вже вранці енергетики все ж задіяли стабілізаційні відключення світла.
"Ми вже знаємо, що є обмеження балансові (тобто дефіцит генерації) і мережеві. І досі у Києві були й ті, й інші. Саме сьогодні вдалося закрити генерацію. Але мережі поки що не здатні передавати такі обсяги", - зазначив Коваленко.
Гендиректор YASNO уточнив, що пошкодження після ракетних ударів росіян ще не вдалося повністю відновити, аби інфраструктура працювала в нормальному режимі. Саме з метою не допустити масштабних аварій у місті довелося застосувати стабілізаційні відключення в деяких районах столиці.
Він також повідомив, що на завтра Укренерго визначив обмеження споживання на Київ у середньому 1152 МВт та на Дніпропетровську область - 1422 МВт на час з 6:00 до 24:00.


Як раніше повідомляло агентство, 5 лютого Київ, Київська область та Дніпропетровщина до 16:00 мали бути без обмежень електроенергії.