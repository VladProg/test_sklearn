Міністр закордонних справ Латвії Едгарс Рінкевичс висловив думку, що рішення президента рф володимира путіна призупинити участь у ДСНО свідчать про наміри продовжувати війну, тому треба ще більше підтримувати Україну та тиснути на рф.

Про це повідомляє Укрінформ з посиланням на Твіттер міністра.
«Прикро, що росія призупиняє участь у New START (Договорі про скорочення стратегічних наступальних озброєнь – ред.). Промова путіна і його дії демонструють, що росія хоче цієї війни і буде її продовжувати. Нашою відповіддю має бути посилення підтримки України та збільшення тиску на росію та білорусь», – написав Рінкевичс.

Deplorable that #Russia suspends its participation in New START Nuclear Weapons Treaty. Putin’s speech and actions show that Russia wants this war and will continue it. Our only response should be more support for #Ukraine and more pressure on Russia & Belarus
— Edgars Rinkēvičs (@edgarsrinkevics) February 21, 2023

Напередодні МЗС Латвії повідомило, що на засіданні міністрів закордонних справ ЄС Рінкевичс заявив про необхідність продовження політичного, економічного, дипломатичного тиску на рф, а також про те, що запроваджені санкції мають бути ефективно імплементовані, щоб запобігати можливостям їх обійти.
Як повідомлялося, раніше 21 лютого путін заявив, що росія призупиняє участь у Договорі про скорочення стратегічних наступальних озброєнь (ДСНО).