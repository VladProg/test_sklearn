Соціальні мережі були основним джерелом новин за останній місяць для абсолютної більшості українських переселенців у Польщі — 95%. Провідну позицію серед них займає Телеграм.

Про це йдеться у дослідженні «Медіаспоживання та громадянська активність українців, що знайшли тимчасовий притулок від війни у Польщі» Громадянської мережі Опора, повідомляє Укрінформ.
Відповідно до нього, удвічі рідше за соцмережі респонденти зверталися до сайтів новин — 44%. Далі йдуть друзі та сім’я — 37%, телебачення — 33%, радіо — 12% і друковані видання — 4%.

Телеграм посідає провідну позицію серед соціальних мереж. 64% респондентів використовували його для споживання новин, а 44% назвали головним джерелом інформації. Найбільшою його перевагою респонденти назвали оперативне інформування. Фейсбук використовують 56% опитаних, як головне джерело — 15%. Перевага цієї соцмережі — автоматичний підбір інформації, а недолік — тривалий час між публікацією новини та її потраплянням у стрічку.

Ютуб обрали 51% респондентів, як головне джерело — 12%. Він краще підходить для перегляду телевізійних каналів і особистих інтерв’ю.
Згідно з дослідженням, головними інформаційними потребами українських переселенців у Польщі є отримання інформації про Україну в цілому — 56%, на місцевому рівні — 40%, і як експертної оцінки подій та можливого подальшого розвитку ситуації — 36%.
Серед основних джерел новин опитувані найбільше довіряють офіційним повідомленням Збройних сил – 90%, інформації від близьких з України – 86%, представників політичного керівництва України – 85%. Найбільшу недовіру в переселенців викликають російські групи в соціальних мережах (76,8%). Не надто довіряють опитані й польським джерелам інформації, оскільки українці нечасто користуються ними.
Крім того, в дослідженні зазначено, що середній період перебування учасників опитування у Польщі становить 6,5 місяців: 63% приїхали протягом весни, 27% - влітку. Кожен четвертий переселенець в Польщу зазнав втрати або пошкодження житла й іншого майна. Серед учасників 76% твердо налаштовані повернутися в Україну.
Опитування виконав Київський міжнародний інститут соціології протягом 26 жовтня — 30 листопада 2022 року в Республіці Польща. Метою дослідження було виявлення того, як і звідки дізнаються новини українці, котрі після 24 лютого 2022 року знайшли тимчасовий прихисток від війни в Польщі. Також дослідники вивчали, наскільки респонденти залучені до політичного та громадського життя України і зацікавлені в ньому.
Дослідження складалося зі щоденникового онлайн-опитування 200 респондентів та 15 глибинних інтерв’ю з найактивнішими користувачами соцмереж та інтернету. Інтерв’ю проводилися з 1 до 6 листопада 2022 року.