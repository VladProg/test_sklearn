Міністр молоді і спорту України, президент НОК України Вадим Гутцайт розповів, як війна вплинула на українських спортсменів.

Він повідомив про це на своїй сторінці у Фейсбуці, передає Укрінформ.
«Мрії, які убиває війна. Але за які ми боремось. І обов’язково здійснимо. Рік тому, 23 лютого, тисячі українських атлетів у різних куточках України тренувалися у спортивних залах та мріяли про Олімпіаду. Протягом року росія за підтримки білорусі знищила понад 300 таких тренувальних баз. Ніколи вже не здійсняться мрії 244 членів нашої спортивної родини, які загинули через війну. Тепер у всього українського народу спільна мрія – перемога. Мирне життя. Щоб не гинули люди. І не палали домівки», - написав Гутцайт.
Президент НОК також зауважив, що росіяни й білоруси мріють виступити на Олімпіаді під нейтральним прапором, але для України це неприпустимо.
«Представники країн-агресорок мріють про Олімпіаду. Під білим прапором. У Парижі. Та ми боремось за свої мрії. За мрії наших спортсменів, всіх українців, усього світу. Аби на міжнародних змаганнях та Олімпійських іграх-2024 у Парижі спортсмени з різних країн зустрілися у мирних і чесних поєдинках. Аби там не було «нейтральних» прапорів і пропагандистів війни. Ми віримо у себе. Віримо в наші Збройні сили України. І у силу країн, об’єднаних у бажанні недопустити російських і білоруських спортсменів до міжнародних змагань», - наголосив Гутцайт.
Як повідомлялося, Міжнародний олімпійський комітет у своїй останній заяві наголосив, що санкції, накладені на російських та білоруських спортсменів через повномасштабне вторгнення рф в Україну, залишаються в силі.