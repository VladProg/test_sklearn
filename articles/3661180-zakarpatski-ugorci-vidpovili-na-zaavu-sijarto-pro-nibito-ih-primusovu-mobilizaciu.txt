Українські етнічні угорці відповіли на заяву глави угорського Міністерства закордонних справ Петера Сійярто про нібито примусову мобілізацію угорців у Закарпатській області.

Як передає Укрінформ, відповідь українською та угорською мовами опублікував у Фейсбуці депутат Закарпатської обласної ради Федір Шандор, відомий в Україні, як "професор з окопів".

"Щодо спроб посварити українців та угорців, які проживають в Закарпатті. В Угорщині агенти росії поширюють неправдиву інформацію про закарпатських угорців. Подібну інформацію поширюють і в Україні. Мета зрозуміла – налаштувати закарпатських угорців і українців одних проти інших", - ідеться у дописі.
Шандор заявив, що хоче відповісти всім агентам росії і в Україні, і в Угорщині, які поширюють брехню.
"Закарпатські угорці – добропорядні громадяни України. Тисячі закарпатців всіх національностей (і угорці в тому числі) взяли в руки зброю і пішли воювати – бо ми не хочемо, щоб російські окупанти прийшли в Закарпаття і вбивали наших рідних. Ми всі пам’ятаємо, як це було в минулому столітті, пам’ятаємо про "маленькій робот" і концтабори для угорців, які організували росіяни", - Шандор.
За його словами, зараз на фронті закарпатські угорці захищають свою землю і свої сім’ї від російських загарбників. Шандор також подякував друзям з Угорщини, які в цей складний час допомагають українцям.
"Але тим, хто зрадив свій народ і перейшов на службу до росії, хочемо сказати одне – не заважайте нам. Добро і правда все одно переможе – а російське зло програє", - наголосив Шандор.
Як повідомлялось, глава угорського МЗС Петер Сійярто заявив, що закарпатських угорців нібито проти їх волі мобілізують в армію України. За його словами, більшість з них гине. Мобілізацію серед представників угорської діаспори, які проживають в Україні, він назвав черговою причиною, через яку Будапешт наполягає на мирних переговорах з росією.