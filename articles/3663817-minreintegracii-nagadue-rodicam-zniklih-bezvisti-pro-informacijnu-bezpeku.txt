Передача даних про зниклих родичів неофіційним інтернет-ресурсам може спричинити перешкоди у перемовинах про повернення громадян України з полону.

Як передає Укрінформ, про це повідомляє Міністерство з питань реінтеграції тимчасово окупованих територій.


«Ми з вами на одному боці. Іноді несвідомими діями громадяни можуть завдати шкоди перемовному процесу, а в гіршому випадку – і своїм близьким. За підбурюванням у чатах, де спілкуються рідні зниклих і полонених, можуть стояти ворожі спецслужби, які намагаються посіяти розбрат у нашому суспільстві. Для України кожен зниклий чи полонений оборонець однаково цінний. Ми боремося і будемо боротися за повернення кожного з них!» - сказав Уповноважений зі зниклих безвісти Олег Котенко.


У Мінреінтеграції зауважили, що публічні заходи, зокрема проведення акцій, публікації у ЗМІ, не прискорять процес звільнення з полону чи передачі тіл загиблих героїв. У цій справі вирішальними є переговори з протилежною стороною. Тож у відомстві закликали дотримуватися обачності під час спілкування в соцмережах, а також пам’ятати про інформаційну безпеку.


«Не передавайте жодні дані незнайомим людям, а також неофіційним інтернет-ресурсам. Довіряйте лише офіційним структурам, які роблять усе для того, щоб ви якомога скоріше змогли побачити своїх рідних. Органи державної влади добре розуміють потреби громадян і враховують та захищають їхні інтереси без мітингів, скандувань і зайвого інформаційного шуму», - йдеться у повідомленні.
Як повідомлялося, омбудсман Дмитро Лубінець заявив, що зі списку зниклих безвісти українських військових, яких наша країна передала російській стороні, 23 захисники виявилися живими.