Експрезидент Віктор Янукович активно спілкувався з колишнім народним депутатом Віктором Медведчуком під час розстрілів на Інститутській 20 лютого 2014 року.

Про це у телемарафоні поінформував керівник Департаменту організації, процесуального керівництва досудовим розслідуванням та підтримання публічного обвинувачення у кримінальних провадженнях про злочини, вчинені у зв’язку із масовими протестами у 2013 — 2014 роках, Офісу генпрокурора Олексій Донський, передає кореспондент Укрінформу.


«Що цікаво про Медведчука, то, наприклад, він 19 лютого знаходився у Закарпатській області у своєму домоволодінні, і напередодні подій 20 лютого вилетів до Криму. І у момент, коли відбуваються безпосередньо розстріли, він активно спілкується по мобільному телефону з Януковичем. Саме безпосередньо під час розстрілів», - сказав він.
За його словами, правоохоронці встановили тут Медведчука лише тому, що побачили у телефонних з’єднаннях Януковича певного російського абонента, і це було зафіксовано безпосередньо під час розстрілів на Майдані.
«І нас зацікавило, що це за абонент. І слідчим шляхом ми потім встановили, що цим російським телефоном саме Медведчук і користується», - заявив представник ОГП.
Відповідаючи на питання, прокурор зазначив, що коли у період Майдану відбувалися криваві події на перехресті вулиць Житомирської та Володимирської, то безпосередньо у тому районі перебував колишній народний депутат Олег Царьов.
За його даними, Царьов прямо у ніч, коли було здійснено вбивство журналіста В’ячеслава Веремія та активіста Євромайдану Віталія Васільцова (19 лютого 2014 року – ред.), так само активно спілкувався з Медведчуком.
Окремо Донський сказав, що Медведчук не притягнутий до кримінальної відповідальності у справах Майдану. Як уточнив представник ОГП, він на той період не займав жодну держпосаду і наразі конкретних доказів щодо його участі у цих подіях не було отримано.
Як повідомлялося, Президент Володимир Зеленський 10 січня позбавив громадянства України народного депутата від колишньої партії ОПЗЖ Віктора Медведчука.
13 січня Верховна Рада достроково припинила повноваження народного депутата Віктора Медведчука.