Верховний комісар ООН з прав людини Фолькер Тюрк закликав нового власника компанії Twitter Ілона Маска забезпечити дотримання прав людини у соціальній мережі на тлі масових звільнень працівників.

Про це йдеться у відкритому листі Тюрка, повідомляє Укрінформ.
Лист надійшов після повідомлень про звільнення половини працівників Twitter, зокрема команди, яка відповідає за права людини. Тюрк назвав це не «втішним початком».
«Twitter повинен розуміти шкоду, пов’язану з його платформою, і робити кроки для її усунення. Повага до наших спільних прав людини має встановити бар'єри для використання та розвитку платформи. Одним словом, я закликаю вас зробити так, щоб права людини займали центральне місце в управлінні Twitter під вашим керівництвом», — сказав комісар.
Тюрк закликав Twitter відстоювати права на конфіденційність і свободу слова повною мірою, згідно з відповідними законами.
Також за його словами, компанія несе відповідальність за те, щоб уникати розширення контенту, який завдає шкоди правам інших людей. Політика Twitter щодо модерації вмісту повинна й надалі забороняти мову ворожнечі на платформі, вважає комісар.
Окрім цього, Тюрк наголосив, що життєво важливо, щоб Twitter утримувався від стеження за користувачами і накопичення пов’язаних даних, а також протистояв, наскільки це можливо відповідно до чинного законодавства, необґрунтованим запитам від урядів щодо даних користувачів.
Як повідомляв Укрінформ, 27 жовтня Ілон Маск завершив угоду про купівлю компанії Twitter вартістю 44 млрд дол. Негайно після придбання Twitter він розпустив раду директорів, зміцнивши контроль над компанією.
Коментуючи скорочення штату Twitter, Маск зазначив, що "на жаль, вибору немає, коли компанія втрачає понад $4 млн на день".
При цьому він додав, що усім звільненим "було запропоновано 3 місяці вихідної допомоги, що на 50% більше, ніж передбачено законодавством".
Працівники Twitter подали на компанію колективний позов до федерального суду Сан-Франциско через план Ілона Маска скоротити близько 3700 робочих місць без належного повідомлення, що порушує федеральне законодавство та законодавство Каліфорнії.
Фото: АА