Уряд доручив у рамках Державної комісії з техногенно-екологічної безпеки та надзвичайних ситуацій утворити спеціальну робочу групу, яка візьме на контроль розслідування падіння гелікоптера в Броварах Київської області.

Як передає Укрінформ, про це Прем’єр-міністр України Денис Шмигаль повідомив у Телеграмі.

Джерело: телеграм-канал Премʼєр-міністра України Дениса Шмигаля
“На позачерговому засіданні Уряд доручив у рамках Державної комісії ТЕБ і НС утворити спеціальну робочу групу, яка візьме на контроль розслідування трагедії в Броварах”, - написав він.
До складу групи увійдуть виконувач обов’язків міністра внутрішніх справ Ігор Клименко, керівник Державної служби з надзвичайних ситуацій Сергій Крук, представники інших міністерств.
Шмигаль додав, що зараз на місці працюють усі служби, щоб покроково, детально з’ясувати причини падіння гвинтокрила.
“Висловлюю свої щирі співчуття родинам. Світла пам’ять усім загиблим”, - написав він.
Як повідомляв Укрінформ, у середу в Броварах на Київщині поряд із дитячим садком та житловим будинком упав гелікоптер. Внаслідок авіакатастрофи загинули міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
Загалом на місці падіння гелікоптера у Броварах Київської області у середу було виявлено 14 загиблих осіб, з них - одна дитина.
У місті Бровари Київської області станом на 15:45 18 січня завершено пошуково-рятувальні роботи на місці авіакатастрофи.