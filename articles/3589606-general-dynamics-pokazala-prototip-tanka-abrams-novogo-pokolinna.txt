Американська корпорація "General Dynamics Land Systems" представила прототип танка нового покоління Abrams X.

Про це повідомляє Укрінформ з посиланням на BBC.
Танк буде представлено на виставці Асоціації армії США (Association of the United States Army – AUSA-2022), яка відкриється сьогодні у Вашингтоні.
Компонування цього танка відрізнятиметься від традиційних – у ньому буде безлюдна башта.
У танках M1 Abrams всіх модифікацій, які виробляються з початку 1980-х років, – чотири члени екіпажу: механік-водій, командир, навідник і заряджаючий. У безекіпажній башті нового танка не буде заряджаючого і буде встановлено пристрій автоматичного заряджання гармати.
Як зазначається в описі, у танку будуть використані технології штучного інтелекту, що дозволить використовувати його у повністю "безпілотному" режимі.

IT'S ALIVE! A main battle tank for the next generation, the AbramsX technology demonstrator features reduced weight for improved mobility and transportability, delivering the same tactical range as the M1A2 Abrams with 50% less fuel consumption. #GDatAUSA #AUSA2022 #TeamAbrams pic.twitter.com/7PdpGnuPJT
— General Dynamics Land Systems (@GD_LandSystems) October 8, 2022

У червні 2022 року свій прототип танка нового покоління представила німецька компанія Rheinmetall. Він називається KF51 Panther. Німецькі конструктори не відмовлялися від екіпажу в башті, залишили його кількісний склад, але змінили якісний.
У танку залишилися чотири члени екіпажу, але їхня роль змінилася. З'явився автомат заряджання, а замість навідника в екіпаж було введено нового фахівця, який займатиметься цифровими системами, а також, імовірно, управлятиме двома безпілотниками, якими оснащуватиметься нова "Пантера".
У майбутньому також плануються варіанти KF51 Panther з безлюдною баштою або й повністю дистанційно керовані машини.
Фото: General Dynamics Land Systems