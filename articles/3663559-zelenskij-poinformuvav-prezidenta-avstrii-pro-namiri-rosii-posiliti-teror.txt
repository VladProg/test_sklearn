Президент України Володимир Зеленський поінформував президента Австрії Александера Ван дер Беллена про ситуацію на фронті та наміри російської федерації посилити свій терор.

Про це він заявив на спільній пресконференції в Києві, повідомляє кореспондент Укрінформу.
“Я поінформував про ситуацію на фронті, про наміри росії посилити терор. Про це ми ще будемо на другій частині нашої зустрічі говорити, обговорювати детально”, - сказав Зеленський.
Також він додав, що запросив Австрію більш активно долучитися до розмінування в Україні.
“Ми обговорили можливості Австрії в реалізації конкретних гуманітарних місій, також буду обговорювати питання формули миру і гуманітарних ініціатив, як, наприклад, ініціатива Grain from Ukraine - “Зерно з України”. Я дякую Австрії, що долучилася вже до цієї місії”, - сказав Президент.
Він також закликав австрійський бізнес та громади вже зараз нарощувати співпрацю з Україною та українським бізнесом у питаннях відбудови та енергетики.
Як повідомлялося, секретар Ради нацбезпеки та оборони Олексій Данілов в інтерв'ю Sky News заявив, що росія готується до максимальної ескалації війни найближчим часом, найважчі бої - попереду.