У Національному академічному драматичному театрі ім. Івана Франка у Києві відбулась прем'єра культової п'єси Бертольда Брехта «Кар'єра Артура Уї, яку можна було спинити».

Як передає Укрінформ, про це повідомив Міністр культури та інформаційної політики Олександр Ткаченко у Телеграмі.
"Я завжди дуже радію, коли під час війни наші театри презентують прем’єри. Це символ того, що нас не перемогти. В Національному академічному драматичному театрі ім. Івана Франка відбулась прем'єра культової п'єси Бертольда Брехта «Кар'єра Артура Уї, яку можна було спинити» у постановці Дмитра Богомазова", - написав міністр.

Він підкреслив, що політичну антифашистську п'єсу Брехта в Україні зіграли під час війни, коли українські діти змушені святкувати Різдво у бомбосховищах й щодня бачити жахи російської агресії.
"У своєму творі Брехт розвінчував міфи нацистської пропаганди й викривав підступність тирана Гітлера. Сьогодні потреба викривати брехню й маніпуляції вождя є і у наших сусідів", - додав Ткаченко.
Він наголосив, що росіяни повинні знати, що їхній ватажок – це також лише цинічний і безжальний бандит, який скористався жадібністю еліти й бездіяльністю громадян.
Фото: Tkachenko.UA