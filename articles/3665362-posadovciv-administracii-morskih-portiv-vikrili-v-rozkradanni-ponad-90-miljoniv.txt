У Южненській філії державного підприємства «Адміністрація морських портів України» правоохоронці викрили масштабну корупційну схему, до організації якої причетні керівник філії у 2017-2018 роках та двоє його підлеглих.

Як передає Укрінформ, про це повідомляє Служба безпеки України.
За даними слідства, у травні 2017 року чиновники уклали договір із комерційною структурою на виконання днопоглиблювальних робіт в акваторії морського порту «Південний».
Встановлено, що вартість відповідних робіт була штучно завищена. Державні ж гроші переведені на рахунки підрядника, проте фактичний обсяг робіт не відповідав документам. У такий спосіб з держпідприємства були виведені в тінь понад 90 мільйонів гривень.

Кримінальне провадження розпочате за ч. 2 ст. 367 Кримінального кодексу України – службова недбалість, тобто невиконання або неналежне виконання службовою особою своїх службових обов'язків через несумлінне ставлення до них, що завдало істотної шкоди охоронюваним законом правам, свободам та інтересам окремих громадян, державним чи громадським інтересам або інтересам окремих юридичних осіб.
Трьом організаторам оборудки оголошена підозра у вчиненні злочину. Вирішується питання про обрання запобіжного заходу. Триває розслідування для встановлення всіх обставин правопорушення та можливої додаткової кваліфікації злочинних дій фігурантів.
Викриття злочину відбулося за сприяння керівництва Міністерства розвитку громад, територій та інфраструктури.
Як повідомляв Укрінформ, раніше СБУ викрила привласнення 40 млрд гривень колишнім менеджментом публічних акціонерних товариств «Укрнафта» й «Укртатнафта».
Фото: СБУ