російські загарбники вивезли з музеїв Херсонської області близько 15 тисяч картин.

Як передає Укрінформ, про це повідомляє Центр національного спротиву.
"Зокрема, за даними нашого підпілля, росіяни вивезли майно з Херсонського художнього музею імені Олексія Шовкуненка. Музей також має філію у Новій Каховці... У постійній експозиції музею іконопис XVII — початку XX століття, українське мистецтво II половини XIX — початку XX століття. Також представлені роботи сучасних митців. Загалом із фонду музею, а також інших культурних установ Херсонщини, вивезено майже 15 тисяч експонатів", - йдеться у повідомленні.
Водночас, як зазначається, загарбники вивозили не лише культурні цінності. "Росіяни, вже за традицією, викрали сантехніку, зокрема й унітази, та побутову техніку", - розповіли в Центрі.
Як повідомляв Укрінформ, викрадені з Херсонського художнього музею експонати загарбники привезли до тимчасово окупованого Сімферополя на фурах без номерів.
Солдати російської армії розграбували Херсонський художній музей. З 31 жовтня по 3 листопада з музею вивозили у супроводі озброєних людей у цивільному твори мистецтва й оргтехніку. Картини навіть не запаковували належним чином для перевезення. При викраденні колекції навколо музею стояли блокпости.
Фото: Центр національного спротиву