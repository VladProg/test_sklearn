Верховна Рада України звертається до парламентів світу, Міжнародного олімпійського комітету, національних олімпійських комітетів та міжнародних спортивних федерацій із пропозицією заборонити участь російських та білоруських спортсменів у міжнародних змаганнях.

Про це повідомляє Укрінформ із посиланням на Телеграм народного депутата від парламентської фракції "Голос" Ярослава Железняка, відповідну постанову №8398 підтримали 324 парламентарії.
Очікується, що ухвалення документа сприятиме запровадженню повної заборони участі спортсменів російської федерації і республіки білорусь у міжнародних змаганнях, у тому числі Олімпійських іграх, до завершення збройної агресії рф проти України, включно з виведенням військ з усієї української території та вирішенням питання компенсації заподіяних державі збитків.
Як повідомлялося, Міжнародний олімпійський комітет оприлюднив заяву, в якій допустив можливість участі росіян і білорусів на Олімпіаді в Парижі під нейтральним прапором. На заяву вже відреагували Президент Володимир Зеленський, міністр молоді та спорту Вадим Гутцайт, міністр закордонних справ Дмитро Кулеба та інші посадовці. На знак протесту Україна може бойкотувати паризькі Ігри.