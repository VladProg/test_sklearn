Уповноважений Верховної ради з прав людини Дмитро Лубінець дав практичні рекомендації, як діяти українцям, чиїх дітей депортували загарбники.

Відповідний алгоритм дій Лубінець опублікував у Телеграмі, передає Укрінформ.


«Перед тим, як почати діяти, потрібно: заспокоїтись і не панікувати; зібрати всю інформацію про депортовану дитину та обставини цих подій; записати всю зібрану інформацію та зберегти хронологію подій. Якщо про депортацію повідомила інша особа – необхідно записати всі дані (ПІБ, адресу, номер телефону тощо)», - зазначив він.


Далі рідні мають невідкладно повідомити про факт депортації до Нацполіції (особисто в найближче відділення або за телефоном 102) та Національного інформаційного бюро (гаряча лінія 16-48 – по Україні, +380442878165 — для тих, хто за кордоном).


Також можна заповнити онлайн-форму або написати на електронну адресу nib.uncp.info@gmail.com чи заповнити онлайн-форму заяви «Моя дитина зникла, допоможіть!» на сайті «Діти війни» у розділі «Подати заяву в один клік».


Поінформувати про депортацію можна й Уповноваженого ВР з прав людини (hotline@ombudsman.gov.ua) або зателефонувати на номер гарячої лінії 0-800-50-17-20 – в межах України, 044-299-74-08 для дзвінків з-за кордону.


При зверненні громадянам необхідно повідомити такі дані: ПІБ дитини, точну дату і місце її народження, місце проживання; місце, з якого дитина була примусово переміщена, та обставини незаконного переміщення; інформацію про те, чи дитина була переміщена з батьками, в супроводі інших осіб або ж сама.


Якщо є інформація, треба також надати дані про поточне чи останнє відоме місце перебування дитини; статус дитини, якщо такий є (сирота, позбавлена батьківського піклування); особливі прикмети, по змозі — надати актуальне фото дитини.


Лубінець додав, що потрібно повідомити і ПІБ, дату народження, місце реєстрації та проживання, номери мобільних телефонів, електронні адреси та місце поточного перебування батьків / інших законних представників або родичів дитини та дані особи, яка повідомила про примусове переміщення дитини: ПІБ, місце поточного перебування, контактний номер телефону, електронна адреса.


Як повідомлялося, за даними Офісу омбудсмена, станом на 30 січня в Україні вважалися депортованими 14 732 дитини.