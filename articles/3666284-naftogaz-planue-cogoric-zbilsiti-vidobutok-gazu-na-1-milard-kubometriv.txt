НАК «Нафтогаз України» в цьому році планує збільшити видобуток газу на 1 млрд кубометрів та розробити 12 нових свердловин на заході країни.

Як передає Укрінформ, про це повідомляє голова правління НАК "Нафтогаз України" Олексій Чернишов у Фейсбуці.
«Енергетика, побудована на власному фундаменті, – це не тільки безпека, а й потужний стимул для розвитку всієї економіки країни. Саме тому ставимо перед собою амбітну мету: вже у цьому році Нафтогаз має збільшити свій видобуток газу на 1 млрд кубометрів», – акцентував він.
За словами Чернишова, нових свердловин на заході країни за цей рік має бути 12. Компанія планує продовжувати розвивати газовидобувну інфраструктуру, щоб і надалі забезпечувати блакитним паливом понад 12 млн українських родин, які отримують газ від Нафтогазу.
«Найближча мета – створити достатні резерви газу, щоб успішно пройти наступний опалювальний сезон. У перспективі – маємо досягти повної енергетичної незалежності», – додав очільник Нафтогазу.
Як повідомлялося, Україна має достатні обсяги газу для успішного проходження цього опалювального сезону, зокрема уже вдалося забезпечити додатковий об’єм газу в розмірі 1,1 млрд кубометрів імпортного ресурсу.