Нова податкова реформа має сприяти покращенню інвестиційної привабливості країни та спонукати бізнес відмовитись від оптимізації податків.

Про це в Медіацентрі Україна - Укрінформ під час презентації «Чому необхідне проведення податкової реформи: що вона дасть?» розповів заступник керівника Офісу Президента України Ростислав Шурма.
Він нагадав, що після завершення війни Україна планує надзвичайно велику програму відбудови, і ця програма передбачатиме залучення великої кількості приватних інвестицій та приватних коштів.
«Для цього має бути створене відповідне бізнес-середовище і податкове середовище. Це один з найважливіших компонентів інвестиційної привабливості нашої країни. Друга причина і другий погляд на податкову реформу - це корупція і необхідність антикорупційних змін. Власне кажучи, такі ставки і традиція, як наша економіка функціонувала останні 30 років, насправді народила надзвичайну інфраструктуру оптимізації податків. Всі ці податки вони існують номінально, а об'єктивно близько 90% бізнесу займаються в тому чи іншому вигляді оптимізацією податків. Ці кошти не надходять до бюджету, а надходять до фінансових посередників, які надають послуги з оптимізації податків", - сказав Шурма.
Він зазначив, що в Офісі Президента, експертів з провідних міністерств ще немає чіткої позиції щодо майбутніх ставок податків.
"Ми абсолютно від них (податкових ставок "10-10-10" - ред.) не відмовляємось, але й "10-10-10" не є догмою. Якщо ми зрозуміємо, що компроміс- це "9-11-12", то добре. Тобто не є самоціллю зробити цифру 10 <...>. Буде певний компроміс, і я не виключаю, що це може бути й по 10%, але це ще поки предмет дискусії", - зауважив Шурма.
За його словами, реалізація такої реформи можлива лише після укладення певного умовного соціального договору з бізнесом.
"Якщо ми надаємо такі умови, то ми маємо домовитись, що більше ніхто не займається оптимізацією податків", - сказав заступник керівника Офісу Президента.
Шурма зазначив, що дискусії з Міністерством фінансів стосовно податкової реформи тривають, проте він розраховує на підтримку з боку міністерства.
"Діалог з Мінфіном є, і точно буде певний компроміс, і консенсус. Тому що є величезний запит у суспільстві, є завдання Президента підготувати антикорупційну реформу, в тому числі в податковій сфері, тобто ми обов'язково разом опрацюємо це питання", - запевнив заступник керівника ОП.
Також він висловив впевненість, що Україні вдасться переконати і зовнішніх партнерів у необхідності такого кроку.
"МВФ і деякі наші зовнішні партнери не до кінця розуміють специфіку функціонування нашої економіки. Я думаю, що ми знайдемо аргументи, як їх переконати", - сказав Шурма.
Як повідомляв Укрінформ, восени 2022 року в Офісі Президента заговорили про можливу податкову реформу, а саме: модель оподаткування «10-10-10». Зокрема, йшлося про впровадження єдиної ставки, 10%, для трьох основних податків: на прибуток, на доходи фізичних осіб і на додану вартість.