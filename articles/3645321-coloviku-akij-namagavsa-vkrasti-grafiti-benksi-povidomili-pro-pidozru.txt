На Київщині повідомлено про підозру чоловіку, який намагався вкрасти графіті Бенксі.

Про це повідомили в Офісі Генерального прокурора, передає Укрінформ.
Зазначається, що йому інкримінують закінчений замах на таємне викрадення чужого майна в особливо великому розмірі в умовах воєнного стану.
"За даними слідства, мешканець столиці вирішив демонтувати зі стіни напівзруйнованого окупантами будинку у Гостомелі графіті «Жінка в протигазі» всесвітньо відомого вуличного художника Бенксі. Усвідомлюючи цінність роботи, він планував продати графіті, а отриманими коштами розпорядитися на власний розсуд. Для цього він залучив необізнаних у його намірах чоловіків, яких запевнив в тому, що має всі відповідні дозволи на проведення демонтажу мурала. Після того, як частина стіни була зрізана разом із зображенням, підозрюваний обмотав її стрейч-плівкою з метою захисту від пошкоджень", - йдеться у повідомленні.
Проте чоловік не встиг завантажити викрадене в автомобіль, оскільки був викритий співробітниками військової адміністрації.
Як повідомлялося, що всесвітньо відомий британський вуличний художник Бенксі виставив на продаж через сайт благодійного фонду Legasy Of War 50 своїх малюнків-трафаретів, а отримані кошти планує передати на допомогу для України.