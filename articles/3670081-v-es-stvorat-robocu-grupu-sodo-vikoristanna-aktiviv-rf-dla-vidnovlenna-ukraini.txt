В Євросоюзі буде створена Робоча група ЄС для розгляду використання заморожених російських активів для відновлення України.

Як передає Укрінформ, про це йдеться у пресрелізі, опублікованому на сторінці шведського головування в Раді ЄС.
“У принципі, все зрозуміло: росія повинна заплатити за відновлення України. Водночас це ставить складні питання. Це має бути зроблено відповідно до законодавства ЄС і міжнародного права, і наразі для цього немає прямої моделі”, - заявив прем'єр-міністр Швеції Ульф Крістерссон.
Зазначається, що робоча група має бути створена у відповідь на останнє засідання Європейської ради, в якому взяли участь глави держав і урядів ЄС. Робоча група проведе правовий, фінансовий, економічний і політичний аналіз можливостей використання заморожених російських активів.
Рішення щодо повноважень Робочої групи буде ухвалено Coreper II (Комітет постійних представників урядів держав-членів Європейського Союзу) у середу, 15 лютого. Робочу групу очолить посол Андерс Анлід, генеральний директор Національної ради з торгівлі Швеції.
Частина підготовчої роботи включатиме отримання більш чіткого уявлення про те, де розташовані російські державні активи та їх загальну вартість. Робота проводитиметься в тісній співпраці з робочою групою «Заморозити та конфіскувати» Європейської комісії.
Як повідомляв Укрінформ, Юридична служба Ради Європейського Союзу повідомила країнам-членам ЄС, що блок має юридичні повноваження тимчасово використати щонайменше 33,8 мільярда євро активів російського Центрального банку для фінансування відновлення України.