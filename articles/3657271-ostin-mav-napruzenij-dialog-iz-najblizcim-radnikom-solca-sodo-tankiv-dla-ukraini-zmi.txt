Міністр оборони Сполучених Штатів Ллойд Остін посварився із найближчим радником канцлера Німеччини Олафа Шольца Вольфгангом Шмідтом через танки для України.

Про це повідомляє Укрінформ із посиланням на Süddeutsche Zeitung.
Видання зазначає, що Вашингтон особливо обурений тим, що уряд Німеччини публічно поставив умови для постачання танків Leopard до України.
"Союзники Німеччини по НАТО відреагували відкритим нерозумінням або гнівом, що ледь приховується, на рішення канцлера Олафа Шольца поки не давати обіцянку надати Україні танки Leopard. Особливо різким був тон в уряді США", - йдеться у повідомленні.
Остін марно намагався на засіданні "Рамштайну" домогтися зобов'язань щодо постачання танків Leopard 2. Йдеться не лише про конкретний внесок Німеччини у вигляді бойових танків з арсеналу Бундесверу, але, перш за все, про дозвіл на експорт, який Берлін має надати відповідно до німецьких правил експорту озброєнь для танків, які вже за кордоном.
Видання повідомляє, що Остін розійшовся у поглядах із найближчою довіреною особою Шольца, а зустріч чиновників, як зазначається, була "напруженою".
Крім того, за інформацією видання, радник із нацбезпеки президента США Джейк Салліван у телефонній розмові з радником німецького канцлера Єнсом Плетнером різко розкритикував дії Німеччини.
Як раніше повідомляло агентство, уряд ФРН незабаром вирішить, чи відправляти танки Leopard в Україну.
Фото: CNN