Міністр закордонних справ Ізраїлю Елі Коен прибув у четвер до Києва - вперше з початку повномасштабного вторгнення рф в Україну.

Про це ізраїльський міністр повідомив у Твіттері, передає Укрінформ.
«Я прибув до Києва з першим візитом ізраїльського міністра в Україну з початку війни. Протягом минулого року Ізраїль стояв поруч з українським народом і на боці України. Сьогодні ми піднімемо прапор Ізраїлю на посольстві Ізраїлю в Києві, яке повернеться до постійної діяльності з метою зміцнення відносин між країнами», - написав дипломат.
Коен зазначив, що зустрінеться із Президентом Володимиром Зеленським і міністром закордонних справ Дмитром Кулебою. Також він відвідає Бучу.
Очікується, що Коен перебуватиме у Києві до п'ятниці, 17 лютого.
Як повідомляв Укрінформ, міністри закордонних справ України та Ізраїлю Дмитро Кулеба та Елі Коен під час першої розмови 19 січня обговорювали співпрацю в рамках міжнародних організацій та плани посилити допомогу Україні.
Кулеба заявляв, що Київ чекає на візит міністра закордонних справ Держави Ізраїль Елі Коена для відвертої розмови в безпечному середовищі щодо подальшого розвитку співробітництва.