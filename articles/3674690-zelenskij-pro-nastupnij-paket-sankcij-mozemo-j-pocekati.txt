Президент Володимир Зеленський вважає, що наступний пакет обмежувальних заходів, які ЄС застосовує проти росії через її агресію в Україні, можна й почекати, аби тільки він якомога сильніше послабив агресора.

Про це він заявив під час спільної пресконференції з Прем'єр-міністром Польщі Матеушом Моравецький у Києві, передає кореспондент Укрінформу.
«Прем'єр-міністр Польщі є одним з тих людей, який працює над тим, щоб пакет був потужнішим. Це дуже важливо. Іноді, знаєте, трохи можна і почекати. Час такий, який впливає на те, щоб послабити російську федерацію», - сказав Зеленський.
Як повідомляв Укрінформ, планувалося, що наступний, десятий пакет обмежувальних заходів, які ЄС застосовує проти росії через її агресію в Україні, буде затверджений до 24 лютого - до дати першої річниці з початку повномасштабного вторгнення рф.
Після початку російського вторгнення в Україну у лютому 2022 року ЄС застосував проти країни-агресора вже дев’ять пакетів секторальних економічних та індивідуальних санкцій, які значно скоротили можливості росії фінансувати свою «машину війни».