Уряд Британії продовжив тимчасову лібералізацію тарифів для України до початку 2024 року.

Про це заявив міністр міжнародної торгівлі країни Найджел Хаддлстон у заяві до парламенту, передає Укрінформ з посиланням на Reuters.
«Лібералізація всіх тарифів на імпорт з України й надалі застосовуватиметься до всього Сполученого Королівства та залежних територій Корони», — сказав він.
Наприкінці квітня минулого року Велика Британія оголосила про скасування усіх без винятку мит та квот на імпорт українських товарів. А у травні Україна та Велика Британія юридично закріпили скасування ввізних мит і тарифних квот у двосторонній торгівлі, підписавши відповідну угоду. Вона діятиме 12 місяців, але може бути продовжена за домовленістю між сторонами на новий термін.
Крім того, Європейська комісія 27 квітня запропонувала призупинити на рік імпортні мита на весь український експорт до країн Євросоюзу. Йдеться про всі промислові й аграрні мита і квоти, систему вхідних цін, антидемпінгових і захисних мит.