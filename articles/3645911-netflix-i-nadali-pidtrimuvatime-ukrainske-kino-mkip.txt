У 2022 році Netflix фінансово підтримав 48 українських теле-, кіно- та документальних проєктів, у 2023 році співпраця продовжиться.

Про це інформує пресслужба Міністерства культури та інформаційної політики, передає Укрінформ.
"Цього року Netflix продемонстрував підтримку українського кіно, теле- та документального кіно в Україні. Для цього вони співпрацюють з Українською кіноакадемією та House of Europe. Їхні ініціативи включали гранти, майстер-класи та фінансування на початковій стадії розробки 48 нових україномовних теле-, кіно- та документальних проєктів. Дякуємо команді Netflix за підтримку, постійний контакт і оперативність у прийнятті рішень», – зазначив очільник МКІП Олександр Ткаченко.
Як зазначають у відомстві, міністр і його заступниця Анастасія Бондар напередодні свят обговорили з регіональним директором Netflix Алексом Лонгом зміцнення співпраці в аудіовізуальному секторі України, додаткові освітні заходи та популяризацію українських кінопродуктів для аудиторії сервісу.
МКІП нагадує, результатом співпраці з Netflix стало збільшення кількості українських фільмів та українських перекладів іноземних фільмів на платформі у 2022 році.
Як повідомляв Укрінформ, FILM.UA Distribution уклав угоду з сервісом Netflix на об’ємний пакет українських фільмів.