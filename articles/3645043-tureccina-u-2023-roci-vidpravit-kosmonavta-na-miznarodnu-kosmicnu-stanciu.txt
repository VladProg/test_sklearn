Туреччина готує космонавта до відправки на Міжнародну космічну станцію у другій половині 2023 року.

Про це повідомив міністр промисловості та технологій Мустафа Варанк, підводячи підсумки роботи в рамках Національної космічної програми, передає кореспондент Укрінформу.
“Після проходження необхідної підготовки космонавта планують відправити на Міжнародну космічну станцію, для проведення наукових досліджень у другій половині 2023 року”, - повідомив міністр.
За його словами, вже завершене техніко-економічне обґрунтування та складання бюджету для проєктів, розроблених Турецьким космічним агентством у рамках Національної космічної програми. Робота над Програмою дослідження Місяця та проєктом «Турецький астронавт і наукова місія» триває.
Як повідомив Мустафа Варанк, останні 20 років Рада Туреччини з науково-технічних досліджень (TÜBİTAK) надала підтримку в розмірі 40,9 млн турецьких лір (2,2 млн доларів США - ред.) 169 людям у галузі космічних наук у рамках програм підтримки вчених. 31 проєкт у сфері космічних досліджень було підтримано на рівні 30,2 млн турецьких лір (більше 1,6 млн доларів США - ред.).
Як повідомляв Укрінформ, у травні минулого року в Туреччині за дві доби на вакансію космонавта Міжнародної комічної станції подали 31 тисячу заявок.