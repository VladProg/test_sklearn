Україну вилучили зі списку країн, у яких заблокований чат-бот зі штучним інтелектом ChatGPT.

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
"ChatGPT тепер доступний в Україні. Команда Мінцифри довго працювала над цим рішенням — офіційні листи, дзвінки та зустріч з керівництвом. Нарешті нам вдалося виправити несправедливість. Україну вилучили зі списку країн, у яких заблоковано ChatGPT", - йдеться у повідомленні.

Програма не працюватиме лише на тимчасово захоплених росією територіях.
"Щоб вороги не використовували її для антиукраїнської пропаганди. Адже ChatGPT добре володіє українською, на відміну від росіян", - зауважив Федоров.
Він подякував компанії OpenAI за "правильне та цілком логічне рішення".
"Країна, яка бореться за свободу та прогрес, точно має право на доступ до революційних технологій", - підкреслив Федоров.
Як повідомлялося, ChatGPT — чат-бот зі штучним інтелектом, розроблений компанією OpenAI і здатний працювати в діалоговому режимі, що підтримує запити на різних мовах.