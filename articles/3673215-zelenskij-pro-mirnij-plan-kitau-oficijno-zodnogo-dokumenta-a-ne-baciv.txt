Президент Володимир Зеленський поки не бачив офіційних документів щодо так званого "мирного плану" Китаю і розраховує на підтримку української формули миру.

Про це він заявив під час спільної з Прем`єр-міністром Італії Джорджою Мелоні пресконференції у Києві, повідомляє кореспондент Укрінформу.
"Міністр закордонних справ мені сказав, що відбулося неформальне спілкування, діалог з колегою із Китаю, і дійсно сказав, що в них (Китаю - ред.) є ідея відповідного документа або резолюції. Мені здається, що наш документ і наша формула миру, яку ми запропонували і яку підтримала велика кількість держав... уже й ми чекаємо, що підтримають наші ініціативи і 23 числа (лютого - ред.), коли буде засідання ООН, голосування щодо відповідної резолюції. Мені здається, важливо, щоб була одна позиція. Але тим не менше, офіційно документа я ніякого не бачив", - сказав Зеленський.
Водночас Президент підкреслив, що Україна зацікавлена, щоб усі європейські країни, держави всього світу, у тому числі держави Африки, Індія, Китай також "були залучені до того, щоб закінчилась ця війна", щоб підтримувати "справедливу формулу миру".
Як повідомляв Укрінформ, 19 лютого міністр закордонних справ Дмитро Кулеба зустрівся з топдипломатом Китаю Ван Ї на полях Мюнхенської безпекової конференції.
Глава українського МЗС заявив, що головний дипломат КНР - глава канцелярії комісії ЦК КПК у закордонних справах Ван Ї - поділився з ним ключовими елементами "мирного плану" Китаю, але Київ чекає на текст.


Фото: ОП