Після перемоги України російська федерація розсиплеться на частини, це також вплине і на єдність російської православної церкви.

Як передає Укрінформ, про це в інтерв'ю LB.ua сказав предстоятель Православної церкви України митрополит Епіфаній.
Він розповів, що вже навіть Вселенський патріарх підтримав засудження ідеології "русского мира", яку пропагує рпц.
"Згубна ідеологія "руського міра" повинна бути засуджена. І ми звернулися, як ви знаєте, до Вселенського патріарха, виклали свою позицію щодо осудження ідеології "руського міра" і патріарха Кирила, тому що він є одним зі співтворців цієї згубної ідеології. Спочатку всі поставилися досить критично до того, що Православна церква України звертається до Вселенського патріарха. А зараз ми бачимо, що до нас поступово прислухаються. Бо і Александрійський патріарх, ви знаєте, засудив цю ідеологію і вторгнення на територію Александрійського патріархату. Зараз Вселенський патріарх підтримав. Думаю, що надалі ми також почуємо певні цікаві речі і певні рішення", – сказав він.
Митрополит переконаний, що після перемоги України російська федерація розсиплеться на частини. Відповідно, це також вплине на єдність російської православної церкви.
"Не буде єдиної російської православної церкви, будуть шматки цієї церкви. Залишиться російська православна церква, яка не буде мати вирішального впливу загалом на православ'я. Вони цього прагнули тривалий час, але не досягнули і зазнають краху, бо так історично склалося, що першим у Вселенському православ’ї є Константинопольський патріархат. І змінювати те, що склалось історично протягом тисячоліть, зараз недоречно", – зазначив митрополит Епіфаній.
За його словами, протягом останніх років рпц навмисно збільшувала свій єпископат – щоб показати, що вона є найбільшою церквою у православ'ї і претендує на головування.
Як повідомлялося, глава рпц патріарх Кирил підтримав агресію росії, заявивши, зокрема, що у війні проти України російські солдати виконують своє "покликання" та "обов'язок" перед батьківщиною і суспільством, тому їхні дії можна порівняти з "самопожертвою". За словами Кирила, загиблим солдатам рф будуть прощені всі їхні гріхи.