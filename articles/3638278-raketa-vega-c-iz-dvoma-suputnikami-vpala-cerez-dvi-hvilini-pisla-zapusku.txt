Європейська ракета-носій Vega C із двома супутниками на борту зазнала аварії невдовзі після зльоту з космодрому у французькій Гвіані.

Як передає Укрінформ, про це повідомляє Space.com.
«Приблизно через 2 хвилини 27 секунд після зльоту на (другому ступені ракети — ред.) Zefiro 40 сталася аномалія, що призвело до завершення місії Vega C. Нині триває аналіз даних, щоб визначити причини цієї аномалії», — заявили представники Arianespace, французької компанії, яка управляє Vega C.

Зазначається, що ракета-носій була запущена з космодрому Куру у французькій Гвіані у середу о 03.47 годині за київським часом.
На борту 35-метрової ракети, яка може перевозити вантажі до 2 300 кг, знаходилися два супутники Pléiades Neo 5 і Pléiades Neo 6, які разом важили 1 977 кг.
До цієї аварії у Vega C був один політ. У липні 2022 року ракета-носій успішно підняла LARES-2, супутник вагою у 295 кг та 6 мінісупутників.
Як повідомляв Укрінформ, американська компанія SpaceX запустила 54 супутники системи супутникового інтернету Starlink.