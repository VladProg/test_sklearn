Україна очікує, що ЄС на рік продовжить дію рішення про скасування мита на українські товари, яке було ухвалене у червні 2022 року.

Про це Прем'єр-міністр Денис Шмигаль заявив під час спільного з Президентом Єврокомісії Урсулою фон дер Ляєн брифінгу в Києві, повідомляє кореспондент Укрінформу.
«Було домовлено про скасування на рік усіх мит (з 4 червня 2022 року – ред.), квот на українські товари, що експортуються у ЄС. Тепер ми очікуємо на продовження тимчасової лібералізації торгівлі та транспорту», – сказав Шмигаль.
Як повідомлялося, рішення Європейського Союзу щодо скасування мит на українські товари терміном на рік набуло чинності з 4 червня 2022 року. Це рішення доповнило можливості, які українські експортери мають відповідно до Угоди про асоціацію між Україною та ЄС. Так, тарифи, які прописані в угоді, тимчасово призупинені. Йдеться про мита для промислової продукції, призупинення застосування системи вхідних цін для фруктів та овочів та усіх тарифних квот для сільськогосподарської продукції.
Крім того, на рік призупинили всі антидемпінгові мита на імпорт товарів походженням з України та застосування глобальних захисних заходів щодо українських товарів.
Фото: Денис Шмигаль, Telegram