Президент Володимир Зеленський вважає, що різниця між періодом на початку повномасштабного вторгнення і нині полягає у наявності впевненості, що вільний світ не зрадить цінностей свободи.

Про це він сказав під час онлайн-виступу на спеціальному засіданні норвезького парламенту - Стортингу, повідомляє Укрінформ.
"Уперше я звертався до парламенту Норвегії та до всіх норвежців на 35-й день цієї війни. Сьогодні вже 358-й день війни. І головне, що відрізняє березень минулого року й лютий цього року – це впевненість. Впевненість, що вільний світ не зрадить цінностей свободи", - сказав глава держави.
Зеленський переконаний, що вже є впевненість, що Україна не залишиться наодинці з таким ворогом, а Європа не віддасть ворогу жодної своєї скелі.
За його словами, норвезький внесок у таку впевненість "справді історичний".
Президент підкреслив, що від часу його першого звернення до парламенту Норвегії і до сьогоднішнього дня пройдено колосальний шлях, і ще треба попрацювати для перемоги, багато чого зробити на полі бою в Україні, берегти пильність, щоб не втратити єдності світу й постійно зміцнювати стійкість партнерів України.
"Але в нас уже є впевненість, що наприкінці шляху, хоч би яким колосальним він був, ми залишимося вільними, точно здобудемо мир і збережемо повагу – до себе самих і одне до одного", - наголосив Зеленський.
Як повідомлялося, Зеленський 13 лютого обговорив з прем'єр-міністром Норвегії Йонасом Гар Стьоре питання подальшої співпраці та подякував за оборонну допомогу Україні.