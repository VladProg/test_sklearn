У США показують виставу «Mothermotherland», створену митцями з України та Америки за мотивами новели Миколи Хвильового «Я (Романтика)».

Про це повідомляється на сайті Українського інституту, передає Укрінформ.
«Вже відбулися покази вистави у штатах Нью-Джерсі, Іллінойс, Меріленд, Пенсильванія, зокрема й у престижному Кеннеді Центрі у Вашингтоні. У січні планується п’ять показів у Нью-Йорку під час театральної конференції APAP, яка гуртує навколо себе багатьох продюсерів та продюсерок, театральних діячів та діячок Нью-Йорка», - йдеться у повідомленні.






Вистава «Mothermotherland» / Фото: Johanna AustinArt



















Зазначається, що восени 2022 року американська мисткиня Одрі Розі Деже, чиї предки — українці, хотіла створити виставу «Mothermotherland» у Харкові в рамках мистецької резиденції «Слово». Прем’єра вистави театральної групи «Slovo. Theater group» мала відбутися у Харкові, проте після 24 лютого роботу перенесли в США, а сама вистава перетворилася на протест проти російського намагання знищити українську культуру.
«Кожен і кожна з нас знають, для чого ми тут, в Америці. Ця впевненість, рішучість і войовничість, яка нам притаманна, дає багато сил. Я відчуваю, що тут ми — нехай і локально — починаємо формувати запит на українське мистецтво», — переконана акторка і PR-менеджерка «Slovo Theatre Group» Юлія Лінник.
Окрім цього, учасники проєкту проводять лекції «Митці будинку Слово» в університетах Сполучених Штатів.

Після весняної паузи команда планує продовжити проєкт у Європі з показами вистави у Парижі, Лондоні та Берліні. Згодом «Slovo. Theater group» мріє повернутися з туром до України та показати виставу Харкову, як і планувалося від початку, зазначили в Українському інституті.
Як повідомляв Укрінформ, у Харкові Літературний музей за підтримки меценатів організував творчу резиденцію для митців. Вона діє в квартирі, де колись мешкав публіцист Петро Лісовий, у сумнозвісному письменницькому будинку «Слово» на вул. Культури та у квартирі на вул. Римарській, де мешкав видатний мовознавець Юрій Шевельов.