Американська компанія Apple працює над оснащенням сенсорними екранами своїх ноутбуків MacBook.

Як передає Укрінформ, про це повідомляє Bloomberg з посиланням на обізнані джерела.
Зазначається, що інженери компанії вже активно працюють над проєктом, що свідчить про те, що Apple вперше серйозно розглядає можливість виробництва комп'ютерів Mac з сенсорним екраном.
Згідно з поточними внутрішніми обговореннями, компанія може випустити свій перший Mac із сенсорним екраном у 2025 році в рамках більш масштабного оновлення MacBook Pro.
Очікується, що перший сенсорний MacBook Pro від Apple збереже традиційний дизайн ноутбука, зокрема стандартний трекпад і клавіатуру. Однак екран ноутбука підтримуватиме сенсори та жести так само, як iPhone або iPad. З часом Apple може розширити підтримку сенсорного вводу на більшу кількість моделей своїх комп'ютерів Mac.
Водночас зазначається, що запуск ще не завершений, тож плани можуть змінитися.
Apple в рамках оновлення MacBook Pro також планує перевести свої дисплеї на технологію органічних світлодіодів, або OLED. Зараз компанія використовує LCD, рідкокристалічні дисплеї, на своїх комп'ютерах Mac, але iPhone і Apple Watch послуговуються OLED-технологією. Ці екрани мають поліпшену яскравість і колір, і також застосовуватимуться в iPad Pro в першій половині 2024 року.
Понад десять років компанія стверджувала, що сенсорні екрани погано працюють на ноутбуках і що iPad є кращим варіантом для прихильників сенсорного інтерфейсу. Apple також стурбована тим, що комп'ютери Mac з сенсорним екраном можуть скоротити продажі iPad.
Представник компанії Apple у Купертіно відмовився від коментарів щодо цієї інформації.
Фото: Justin Sullivan/Getty Images