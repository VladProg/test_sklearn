Верховний Суд підтвердив вироки колишньому в. о. директора «Нацпроекту «Повітряний експрес» та його спільнику у вигляді 11 та 10,5 років позбавлення волі.

Про це інформує пресслужба Спеціалізованої антикорупційної прокуратури, передає Укрінформ.
«Верховний Суд підтвердив законність та залишив без змін вирок ВАКС від 19.05.2022 та ухвалу Апеляційної палати ВАКС від 20.10.2022, якими колишнього виконувача обов’язків директора Державного підприємства «Дирекція з будівництва та управління національного проєкту «Повітряний експрес» та інших інфраструктурних об’єктів Київського регіону» Г. Дьяченка та директора приватного товариства І.Радика визнано винуватими у заволодінні та розтраті 116 млн гривень, отриманих державою для будівництва залізничного пасажирського сполучення між Міжнародним аеропортом «Бориспіль» та містом Києвом», - йдеться у повідомленні.
Як зазначається, ВС підтримав позицію прокурора САП та відмовив стороні захисту у перегляді вказаних рішень.
Таким чином Верховний Суд услід за попередніми судовими інстанціями визнав колишнього виконувача обов’язків директора держпідприємства та директора приватного товариства винуватими за ч. 5 ст. 191 (привласнення, розтрата майна) ККУ та засудив до 11 та 10,5 років позбавлення волі.
Наразі засуджений вже направлений для відбування покарання у вигляді позбавлення волі, уточнюється в повідомленні.
Постанова Верховного Суду є остаточною та оскарженню не підлягає.
Як повідомляв Укрінформ, у травні 2022 року ВАКС оголосив вирок, яким виконувача обов’язків директора держпідприємства «Нацпроєкт «Повітряний експрес» було засуджено до 11 років позбавлення волі, а директора приватного підприємства - до 10 років 6 місяців позбавлення волі.
Засудженим посадовцям інкримінували два епізоди заволодіння та розтрату у 2014 році 116 млн гривень коштів державного підприємства, отриманих державою за кредитним договором від Експортно-імпортного банку Китаю для будівництва залізничного пасажирського сполучення між Міжнародним аеропортом «Бориспіль» та містом Києвом.
За ці кредитні кошти Україна мала отримати збудований Китайською машинобудівною корпорацію інфраструктурний об’єкт. Проте в результаті протиправної діяльності групи осіб проєкт, реалізацію якого покладали на держпідприємство, фактично було припинено.
Проєкт організації залізничного сполучення аеропорту «Бориспіль» зі столицею Укрзалізниця в подальшому побудувала вже за іншою програмою за кошти державного бюджету.