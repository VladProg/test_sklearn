російська атака на Україна є атакою на принципи та цінності ОБСЄ та всю Організацію загалом.

Як передає кореспондент Укрінформу, про це заявив голова комітету з безпеки Постійної ради ОБСЄ, постійний представник Румунії при ОБСЄ Стеліан Стоян під час засідання загального комітету з політичних питань та безпеки Парламентської Асамблеї ОБСЄ у четвер у Відні.
"російська атака проти України спрямована і проти наших принципів та цінностей, проти цієї Організації", - сказав він.
За словами Стояна, агресивна війна росії проти України створила найбільшу безпекову та гуманітарну кризу в Європі з часів Другої світової війни.
"І ми докладемо всіх зусиль для захисту принципів та зобов’язань ОБСЄ. Я хочу підкреслити, що фундаментальні принципи та зобов’язання ОБСЄ, передусім Гельсінський Заключний акт, не можуть бути предметом переговорів, як і не можуть вибірково виконуватися. Ці принципи не можуть вважатися захищеними, допоки триває агресія росії проти України", - наголосив голова комітету з безпеки Постійної ради ОБСЄ.
Він також вказав на те, що російська агресивна війна дуже впливає на роботу ОБСЄ, однак Організації вдалося забезпечити її стале функціонування.
За словами Стояна, засідання Постійної ради "щотижня підтверджують переважаючу підтримку України та демонструють ізоляцію росії та білорусі".
Було наголошено, що ОБСЄ не зможе повернутися до своєї звичної роботи, допоки росія не припинить агресивну війну проти України.
Як повідомляв Укрінформ, у штаб-квартирі ОБСЄ у віденському конгрес-центрі Гофбург у четвер розпочалася дводенна зимова сесія Парламентської Асамблеї ОБСЄ. Головною темою обговорення є повномасштабна війна росії проти України.
Участь у зимовій сесії ПА ОБСЄ у Відні беруть також російські та білоруські депутати, що отримали масштабну критику з боку України та багатьох інших країн. У МЗС Австрії заявили, що були вимушені видати візи всім делегатам ПА відповідно до укладеної з ОБСЄ угоди.
Президент Парламентської Асамблеї ОБСЄ Маргарета Седерфельт також виступила на захист участі делегації російської держави-агресора у зимовій сесії Асамблеї, мотивувавши це тим, що російські депутати будуть змушені годинами вислуховувати голосні засудження війни рф в Україні.
Через допуск представників країни-агресора українська делегація не братиме участь у жодному з офіційних заходів засідання Парламентської асамблеї ОБСЄ. Водночас, делегація ВРУ перебуває у Відні з метою проведення переговорів з делегаціями країн-партнерів, проводячи свою "паралельну Парламентську Асамблею ОБСЄ".
Також бойкотують зимову сесію ПА ОБСЄ делегати з Литви.