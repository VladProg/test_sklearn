росія помилилась, коли почала агресивну війну, вважаючи, що переможе і зламає Україну.

Про це заявив президент Фінляндії Саулі Нііністьо в офіційній заяві з нагоди річниці початку російсько-української війни, передає Укрінформ з посиланням на Yle.
“Через рік після початку війни Україна продовжує мужньо захищати свою свободу та незалежність” - повідомив Нііністьо.
Він також додав, що Фінляндія продовжуватиме надавати підтримку Україні доти, доки це буде необхідно.
Прем’єр-міністр Фінляндії Санна Марін у своїй заяві в Інстаграмі написала, що спроба росії незаконно анексувати територію іншої держави є кричущим порушенням міжнародного права і Статуту ООН.
“Фінляндія повинна зробити все можливе, щоб росія припинила свою незаконну війну, територіальна цілісність України була відновлена, Україна зберегла своє право на самовизначення, країна стала на шлях відновлення і членства в ЄС”, - йдеться у заяві голови фінського уряду.
Як повідомляв Укрінформ, президент США Джо Байден заявив, що лідер рф володимир путін хотів швидко окупувати Київ, але натомість зіткнувся із мужністю та залізною волею українців.