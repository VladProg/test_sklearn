З початку повномасштабного вторгнення росії Україна веде боротьбу на двох фронтах – на полі бою та за правову справедливість, тож понад 99% усіх воєнних злочинів, скоєних російськими загарбниками в Україні, мають бути розслідувані і покарані також в Україні.

Про це у Брюсселі під час підходу до преси перед участю в роботі Оперативної групи «Заморозити та вилучити», утвореної Єврокомісією для блокування активів російських олігархів на території ЄС, заявив генеральний прокурор України Андрій Костін, повідомляє кореспондент Укрінформу.
Повний запис пресзаходу оприлюднений на мультимедійному порталі ЄС.
«Україна зараз бореться на двох фронтах. Перший – це поле бою за суверенітет, територіальну цілісність та за цінності свободи. Другий - це боротьба за справедливість, оскільки кожен нападник має понести відповідальність… Ми розглядаємо практичні шляхи, як долучити наших прокурорів та слідчих до розслідування 67 тисяч випадків воєнних злочинів. Ми всі розуміємо, що Україна, яка чинить спротив агресії, має для цього всі керівні повноваження від 24 лютого», - зауважив Костін.
«Це означає, що понад 99% усіх таких випадків розслідуються, будуть надалі розслідуватися та будуть покарані в Україні. На цей момент ми вже маємо 25 вироків проти воєнних злочинців із росії, кожного дня виникають нові підозри, що висуваються росіянам. Але повна відповідальність може бути досягнута із використанням взаємодоповнюючих механізмів правосуддя. У цьому контексті Міжнародний кримінальний суд є одним із найбільш важливих для розслідування та засудження злочинів геноциду, воєнних злочинів та злочинів проти людства», - додав генпрокурор.
Він зауважив, що Офіс генпрокурора розпочав розслідування російських воєнних злочинів задовго до дати 24 лютого минулого року, тому що російська агресія проти України триває з 2014 року. Костін подякував Єврокомісії та особисто єврокомісару із внутрішніх справ Дідьє Рейндерсу за розуміння подій та потреб України у боротьбі за справедливість. Наразі українська та європейська сторони працюють над створенням цілісної концепції притягнення російських агресорів до повної відповідальності, що важливо не лише для України та українців, а й для усього демократичного світу.
«Ця війна є війною тиранії проти демократії. Переконаний, що разом ми досягнемо перемоги у боротьбі за нашу землю та за справедливість, це наша головна мета. Має бути створений Спеціальний трибунал для злочину агресії, щоб покарати найвище політичне та військове керівництво країни-агресора. Основні міжнародні злочини мають знайти покарання не лише на рівні виконавців, а й на рівні тих, хто ухвалював рішення про початок агресії. Це має стримати будь-якого потенційного агресора у майбутньому у будь-якій частині світу», - наголосив Костін.
Він зауважив, що справедливість не буде досягнута без виплати репарацій та без компенсації всієї шкоди, заподіяної Україні й українцям країною-агресором.
«Ми маємо покарати агресора за все, що він зробив. Члени родин тих, хто був вбитий, ті люди, які були поранені, піддавалися тортурам та ґвалтуванню, які пройшли через протиправні арешти і затримання, які втратили свою власність, були пограбовані російськими загарбниками, всі вони мають отримати компенсацію з фондів та активів нападників. Це справа справедливості. Наша робота сьогодні як раз і стосується механізму, як конфіскувати російські активі та як прозоро використати їх в інтересах всіх жертв, тих людей, котрі вижили після російських воєнних злочинів. Всі ці люди мають отримати належну компенсацію», підкреслив генеральний прокурор України.
Як повідомлялося, наступного понеділка в Брюсселі відбудеться Рада міністрів ЄС із закордонних справ, яка, серед інших питань, розгляне розвиток ситуації в Україні та шляхи притягнення до відповідальності країни-агресора.
Фото: ОГП