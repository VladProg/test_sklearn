Міжнародна організація Human Rights Watch оприлюднила звіт щодо використання Україною протипіхотних мін. Своєю чергою уповноважений ВР з прав людини Дмитро Лубінець відреагував на нього.


Про це він написав у Телеграмі, передає Укрінформ.
«Україна має достеменні докази, що росія докладає максимум зусиль для дискредитації України, насамперед з метою послаблення її військової підтримки. Тому ми закликаємо всіх партнерів враховувати цей чинник, перш ніж робити висновки щодо будь-яких звинувачень проти України», - заявив він.
Окремо Лубінець поінформував, що у вівторок міжнародна організація Human Rights Watch оприлюднила звіт щодо використання Україною протипіхотних мін.
За його словами, на жаль, використання протипіхотних мін є справді проблемою, адже за 9 років територія України стала найбільш забрудненою у світі саме цими мінами.
«Очевидно, що це несе велику загрозу цивільним людям. Поясню одну важливу річ – ця проблема існує, бо Україна протистоїть ворогу ще з 2014 року. Ворогу, який має набагато більше різного озброєння і використовує проти наших людей весь свій арсенал», - зазначив чиновник.
Як уточнив український омбудсман, попри це, Україна зверталася до ООН щодо того, що не може повністю гарантувати виконання Оттавської конвенції (Конвенції про заборону застосування, накопичення запасів, виробництво і передачу протипіхотних мін та про їх знищення) у зв'язку з війною ще в 2018 році. росія ж, своєю чергою, не є стороною цієї конвенції, написав Уповноважений з прав людини.
«Тому наразі для того, щоб протистояти жорстокому і цинічному агресору, який вдається до всіх варварських методів та не дотримується жодних норм міжнародного гуманітарного права, Україна потребує більше високоточної західної зброї», - заявив він.
Лубінець висловив думку, що для росії байдуже, що використовувати, бо її ціль одна – знищення українців.
Окремо чиновник поінформував, що кілька днів тому 25 січня росіяни обстріляли 8-поверхівки Бахмуту термобаричними боєприпасами, випустивши по місту 24 ракети з системи «Солнцепек».
Також рф використовувала міни ПОМ-3 «Медальон», які через наявність сейсмодатчика, вибухають при наближенні людини до неї і можуть вбити в радіусі 16 метрів, зазначив омбудсман.
За його словами, Україна залишається відданою своїм міжнародно-правовим зобов’язанням. «Наша держава завжди виявляла відкритість до розслідувань щодо будь-яких звинувачень», - уточнив уповноважений ВР.
Лубінець зазначив, що має до цього звіту певні зауваження, і закцентував на тому, що у цій організації позначили на карті Крим як частину росії. «Звичайно ж, нині карту з сайту зняли. Однак, факт лишається фактом! То що це? Помилка? Чи свідома підтримка окупації?», - написав він.
Як повідомлялося, 31 січня Human Rights Watch закликала Україну розслідувати випадки ймовірного застосування її збройними силами тисяч протипіхотних мін, розкиданих із застосуванням ракетних установок в Ізюмі та його околицях під час окупації цих територій російськими військами.