Українська влада бере активну участь у взаємодії зі Сполученими Штатами на багатьох рівнях, щоби забезпечити прозорість і підзвітність використання мільярдних коштів американських платників податків, наданих українцям в якості допомоги.

Про це заявила в середу у Вашингтоні у відповідь на запитання Укрінформу директор Офісу міжнародної допомоги Держдепартаменту США Дафна Ренд.
«Ми працюємо на багатьох рівнях щодо підзвітності з Урядом України, з президентом Зеленським і його чудовою командою, і вони беруть активну участь у цьому», - зауважила представниця Держдепартаменту США.
Вона зазначила, що до цього процесу залучений інститут генеральних інспекторів з Держдепартаменту, агентства USAID і Міністерства оборони США, а також неурядові організації та інші проєкти. Ці зусилля дозволяють дати чітку відповідь платникам податків, а також уряду й Конгресу США, як і куди використовуються американські кошти.
За її словами, питання контролю витрат, виділених для підтримки Україні є головним пріоритетом адміністрації США.
«Ми зосереджені на цьому, ми стежимо за кожним доларом і прагнемо до найвищого рівня підзвітності»,- підсумувала представниця Держдепартаменту США.
Як повідомлялося, у Конгресі США неодноразово порушувалося питання щодо контролю над використанням багатомільярдної допомоги Україні. З цією метою в січні, зокрема, Київ відвідала група генеральних інспекторів урядових установ Сполучених Штатів.