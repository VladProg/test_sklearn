Санкції проти рф діють, але вони не діють так, як потрібно, щоб зупинити війну проти України.

Про це під час круглого столу в Укрінформі на тему: «Наслідки російсько-української війни для світу» заявив президент Центру глобалістики «Стратегія ХХІ» Михайло Гончар.
«Санкції (проти рф – ред.) діють, так, але вони не діють так, як потрібно, щоб зупинити війну, і це факт. Так, вони стримують росію, не дають їй стільки грошей, як це було раніше. Але навіть за санкційних умов, з урахуванням досвіду Ірану, росія отримуватиме. – принаймні цього року – те, що їй необхідно для ведення війни. Не дивлячись на дефіцит бюджету, урізання соціалки, яка буде тощо», - сказав він.
Гончар уточнив, що ті санкції, які були введені щодо рф, не є достатніми.
«Ми бачимо продовження санкційних пакетів. Але там ще немає, наприклад, чи тільки перші спроби були зроблені щодо росатому. Немає у порядку денному газового ембарго, хоча воно обговорювалося, і так далі. Тому тут є над чим працювати», - вважає експерт.
За його словами, є два варіанти щодо впливу у цьому питанні, і вони виглядають доволі екстремістськими, але, з іншого боку - вони фундаментально правильні.
Йдеться про те, що потрібно або блокувати Данські протоки і Дарданели на захід у російські порти порожніх танкерів під завантаження, або потрібно взяти під контроль фінансові потоки.
Президент Центру глобалістики зазначив, що у другому варіанті мається на увазі те, що росія, її компанії не мають отримувати гроші за реалізовану нафту. Ці кошти мають спрямовуватися на певний рахунок, і розрахунок відбудеться після того, як росія забереться з окупованих територій.
«Такі варіанти опрацьовувалися у ЄС, але якби було прийнято рішення, що це якось надто не по-бізнесовому. Але війна ведеться не по бізнес-шаблонам, а за іншими шаблонами. І у цьому контексті без таких варіантів, які на сьогодні виглядають екстремістськими, насправді зупинити війну не вдасться, бо через рік вона буде ще більш жахливою», - переконаний Гончар.
Своєю чергою політолог Міжнародного центру перспективних досліджень Ігор Петренко зауважив, що росія ще має ресурси, і у цьому плані вона є незалежною країною.
«У технологічному плані це дуже залежна країна, у ресурсному - ні. Так, санкції працюють, але поки ми не почнемо нормально відпрацьовувати механізм вторинних санкцій, то є дуже багато лазівок... є шпарини, які необхідно закривати», - заявив політолог.
Петренко зазначив, що потрібно, звісно, розуміти, що війну з рф ми ще не виграли, і тут нам ще дуже багато потрібно зробити, але росіяни вже багато в чому програли. «У геополітичному вимірі рф відкотилася дуже далеко», - вважає він.
За словами представника Міжнародного центру перспективних досліджень, повномасштабна війна з рф навчила нас того, що немає нічого неможливого.
«Я думаю, що 24 лютого ми думали про одну ситуацію, яка може бути в країні, а зараз ми маємо абсолютно іншу. І для рф ця ситуація доволі складна і катастрофічна. Як і для самого путіна, його амбіцій і якогось його бачення. Усе воно потім конвертується у те, що нам потрібно», - поінформував політолог.
Петренко переконаний, що наразі дійсно треба артикулювати питання щодо розвалу росії.
«Те, що ми говоримо про розвал росії - це не наші мрії, ні. Це просто наш напрямок і спрямованість думки, яку ми будемо підсилювати певними діями і яка обов'язково конвертується в конкретний результат», - уточнив він.
Як повідомляв Укрінформ, міністр фінансів Японії Сунічі Судзукі заявив, що Японія, яка зараз головує в G7, проведе зустріч глав фінансових міністерств та центробанків країн Великої сімки, щоб обговорити їхню відповідь на війну росії в Україні, включаючи санкції.
За його словами, нарада відбудеться 23 лютого на полях ширшої зустрічі представників країн G20 в Бангалуру, Індія.