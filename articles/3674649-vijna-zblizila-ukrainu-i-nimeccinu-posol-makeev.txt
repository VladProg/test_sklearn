Війна зробила Україну і Німеччину ще більш близькими друзями.

На цьому акцентував посол України в ФРН Олексій Макеєв на заході до річниці початку повномасштабної агресії рф проти України, що відбулася в резиденції Президента ФРН, палаці Бельвю, повідомляє кореспондент Укрінформу.
«За цей рік ми, Україна та Німеччина, стали набагато ближчими. Ми почали краще розуміти одне одного. Розмовляти одне з одним з довірою, як це може бути в родині», - сказав посол.
Він згадав про прихисток для понад мільйона українців, який забезпечила Німеччина; започаткування нових спільних наукових проєктів і досліджень; величезну допомогу у відбудові та, звісно, допомогу військовим.
«Німеччина також підтримує нас там, де це найбільше потрібно. На передовій. Для захисту нашої цивільної інфраструктури або наших цивільних… Як було сказано кілька разів: німецька зброя рятує життя. Німецька зброя рятує Україну», - сказав Макеєв.
Він також наголосив на ролі ФРН у відкритті європейських перспектив України.
Очільник посольства подякував депутатам Бундестагу, зазначивши, що «Україна – це не політичне питання, а точка демократичної єдності». Він висловив задоволення збігом бачення миру з федеральним урядом і конструктивною опозицією.
«Не повинно бути продиктованого миру. Має бути тільки справедливий і міцний мир. Йдеться не лише про кордони чи території, а й передусім про людей…Мир з неба не падає. З неба на Україну зазвичай падають російські крилаті ракети та безпілотники-камікадзе. Потрібно боротися за справедливий і міцний мир. Це те, за що ми виступаємо. За що українські хлопці та дівчата стоять на українській лінї фронту. На лінії, яка сьогодні розділяє Європу і варварство», - сказав дипломат.
Українці, запевнив посол, цінують солідарність і загальну підтримку Німеччини.
«Завдяки вашій підтримці Україна вистояла. Завдяки цьому ми переможемо. Тримаємо лінію опору разом. І ми переможемо разом», - завершив свій виступ Макеєв.
У заході взяли участь усе вище керівництво ФРН, а також запрошені українці. До присутніх звернулися Президенти України та Німеччини Володимир Зеленський і Франк-Вальтер Штайнмаєр.