Нещодавні публічні заяви президента росії володимира путіна демонструють, що він втратив зв’язок із реальністю.

Як повідомляє кореспондент Укрінформу, про це у своєму виступі на спеціальній сесії Генасамблеї ООН у Нью-Йорку заявила міністр закордонних справ Канади Мелані Жолі.

“Війна в Україні не є і ніколи не була так званою “спеціальною військовою операцією”. Президент путін цілковито відповідальний за цю війну і його останнє звернення доводить, що він відчалив від реальності”, - сказала Жолі.

За її словами, цьогорічне звернення путін до федеральних зборів рф - “ніщо інше, як повтор абсурдів, знову виголошених згодом послом росії у залі ООН”.
“Це - тотальна війна, направлена на покарання й знищення вільної, незалежної та суверенної держави України та її народу. Президент путін не досягне успіху”, - наголосила міністр.

Вона запевнила, що Канада - “непохитна у підтримці України”.

“Ми рішуче налаштовані підтримувати Україну стільки, скільки буде потрібно для спротив і подальшої реконструкції”, - підсумувала Жолі.
Глава МЗС Канади також додала, що оголошений путіним вихід росії з угоди про стратегічне наступальне озброєння є “безрозсудством”.

Нагадаємо: очільник росії владімір путін у зверненні до федеральних зборів рф 21 лютого заявив, що росія призупиняє участь у договорі про стратегічні наступальні озброєння, тобто про обмеження ядерних озброєнь рф та США.
24 лютого Генеральна Асамблея ООН проведе голосування по проєкту резолюції, в якому наголошується на необхідності якнайшвидшого досягнення всеосяжного, справедливого і стійкого миру в Україні. Голосуванню передуватимуть дводенні виступи десятків держав-членів ООН.