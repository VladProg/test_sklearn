Підтримка України є відновленням цінностей та першочерговим завданням, головним питанням для повернення миру на Європейський континент.

Про це сьогодні на засіданні ПАРЄ сказала Генеральна секретарка Ради Європи Марія Пейчинович-Бурич, повідомляє власкор Укрінформу.
«Я вважаю, що підтримка України є відновленням цінностей і головним завданням для наших лідерів, і в той же час, це головне питання, як повернути мир на наш континент. І, на жаль, війна в Україні, мабуть, найстрашніший і найжахливіший приклад того, куди світ прямував протягом тривалого періоду. Але у нас є й інші місця, де також назрівають або виникають конфлікти. Допомога Україні різними способами допоможе нам фактично відновити мир у Європі», - сказала генсекретарка Ради Європи.
За її словами, агресія російської федерації проти України є яскравим прикладом жахливої тенденції, зокрема повернення популізму і націоналізму до деяких частин Європи.
Як повідомляв Укрінформ, Парламентська Асамблея Ради Європи схвалила резолюцію, в якій визнається, що російська федерація веде агресивну війну проти України з лютого 2014 року.