У місті Бидгощ на півночі Польщі внаслідок побутового конфлікту між кількома громадянами України загинули двоє чоловіків, дві жінки дістали поранення.

Про це повідомляє Укрінформ із посиланням на PAP.


За словами речниці поліції Куявсько-Поморського воєводства Моніки Хлебіч, усі учасники трагічного конфлікту є громадянами України.


У вівторок увечері поліція отримала повідомлення про побутову сварку в одній із квартир у центрі міста. Прибувши на місце, правоохоронці виявили на сходовій клітці непритомну 25-річну жінку з численними тілесними ушкодженнями. А в помешканні - двох мертвих чоловіків 22 і 25 років, поранену 71-річну жінку, а також двох дівчаток трьох та пʼяти років. Діти не зазнали тілесних ушкоджень, їм надано спеціалізовану допомогу.


Обох жінок доправили до лікарні. Стан молодшої оцінюється як дуже тяжкий.


За попередніми даними поліції та прокуратури, у квартирі сталася бійка на ґрунті ревнощів. 25-річний чоловік увійшов до квартири, де перебували його колишня дружина з дітьми, її 22-річний співмешканець, а також 71-річна бабуся жінки. Між чоловіками сталася бійка, внаслідок якої вони обидва загинули, а жінки дістали поранення.


За інформацією польських правоохоронців, 25-річний чоловік приїхав до країни ще до початку повномасштабної російської агресії проти України, а жінки з дітьми - після 24 лютого.


Усі обставини трагедії з’ясовує прокуратура.