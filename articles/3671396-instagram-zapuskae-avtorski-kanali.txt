Компанія Meta представила канали трансляції у соціальній мережі Instagram.

Як передає Укрінформ, про це повідомляється на офіційній сторінці Meta.

За допомогою нової функції користувачі Instagram матимуть можливість запрошувати всіх підписників і ділитися текстовими, відео- та фотооновленнями, обмінюючись повідомленнями у форматі “від одного до багатьох”.
Також користувачі зможуть використовувати голосові нотатки та створювати опитування.
Зазначається, що функція надсилання повідомлень у канали буде доступна лише для їх авторів, тоді як підписники зможуть лише реагувати на контент і брати участь в опитуваннях.
Також компанія анонсувала збільшення можливостей трансляційних каналів, зокрема додаванням функції залучення іншого автора до каналу та функції питання краудсорсингу “запитай мене про що завгодно”.
Запустити канал автор зможе зі своєї поштової скриньки в Instagram. Контент каналу буде доступним усім користувачам, проте лише підписники будуть отримувати сповіщення про оновлення.
Наразі Meta проводить тестування каналів трансляції з кількома авторами із США, але планується розширити їх кількість найближчими місяцями. Зацікавлені автори можуть зареєструватися для отримання раннього доступу до нової функції, увійшовши у список очікування на мобільному пристрої.
Про запуск трансляційних каналів заявив засновник Meta Марк Цукерберг.
Цукерберг також повідомив про запуск власного “Meta каналу” для того, щоб ділитися новинами та оновленнями щодо продуктів і технологій компанії. За його словами, у найближчі місяці аналогічні канали буде запроваджено у Мессенджері та Фейсбуці.
Як повідомляв Укрінформ, компанія Meta у листопаді звільнила понад 11 тисяч працівників в рамках масових скорочень.