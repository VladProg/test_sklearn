Велика канадська продовольча роздрібна мережа Loblaws розпочала безпілотну доставку продуктів зі складів до своїх магазинів.

Як пише CBC News, проєкт реалізовано у співпраці з американським стартапом Gatik, повідомляє Укрінформ.
Зазначається, що безпілотні вантажівки, обладнані системою контролю клімату в кузові, рухатимуться між локаціями Loblaws довкола Торонто. Подібний проєкт реалізується у Канаді вперше. Хоча автомобілі здатні пересуватися повністю автономно, на перший час на пасажирському місці у кабіні буде присутня людина.

Пілотний проєкт Loblaws та Gatik тривав із 2020 року й відтоді безпілотні вантажівки здійснили 150 тисяч поїздок без жодного інциденту. Однак, протягом цього часу за кермом автомобілів завжди був оператор, який мав змогу взяти керування на себе у разі потреби.
Хоча кінцева мета проєкту - запустити повністю автономну доставку товарів з магазинів до покупців, поки безпілотні автомобілі курсуватимуть лише між власними локаціями Loblaws.
До мережі Loblaws в Канаді входять більш як 2 400 торговельних локацій.
Фото: Laura MacNaughton/CBC