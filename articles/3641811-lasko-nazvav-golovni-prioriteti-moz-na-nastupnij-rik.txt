Міністр охорони здоров'я України Віктор Ляшко назвав головні пріоритети роботи міністерства на наступний рік, серед яких якість, доступність і безоплатність медичної допомоги.

Як передає Укрінформ, про це Ляшко поінформував під час підсумкової колегії Міністерства охорони здоров’я, повідомляє МОЗ.
Учасники колегії обговорили підсумки роботи сфери охорони здоров’я, формування спроможної мережі лікарень, програму медичних гарантій на 2023 рік та перспективи розвитку медичної освіти на майбутній рік.
"Наступного року МОЗ продовжить працювати над посиленням якості та доступності медичної допомоги, а також удосконалить реагування на повідомлення про вимагання оплати за послуги, профінансовані програмою медичних гарантій", - зазначили у міністерстві.
За словами Ляшка, "2022 був роком викликів та незламності. Попри щоденні атаки та загрози, наша медична система вистояла, переорієнтовувалась і продовжує надавати медичну допомогу українцям у кожному регіоні. У 2022 році є низка нереалізованих проєктів, які були відтерміновані через повномасштабне вторгнення терористів, є велика частина успішно реалізованих із запланованих, а є і частина реалізованих проєктів, які ми навіть не планували, але вони з’явились у відповідь на воєнні виклики".
"2023 рік для нас буде роком невтомності, у якому ми зосередимо діяльність не лише на реагуванні на щоденні виклики, а й на розвитку медичної системи та відновленні її від наслідків війни", — наголосив міністр охорони здоров’я.
Ляшко акцентував увагу, що медична система не тільки вистояла, а й зробила значні кроки вперед, зокрема були зроблені безпрецедентні поставки медичних виробів та обладнання до лікарень, прийняті важливі євроінтеграційні закони - "Про систему громадського здоров’я" та "Про лікарські засоби".
За понад 10 місяців повномасштабної війни вже повністю відновлені 122 об’єкти медичних закладів, які постраждали від снарядів, а ще 257 відновлені частково. МОЗ спільно з партнерами розробили план відновлення медичної системи, який дозволить не просто відбудувати зруйновану інфраструктуру, а збудувати систему охорони здоров’я за європейським зразком.
Окрім того, під час засідання колегії була презентована Програма медичних гарантій-2023, до якої увійде низка нових пакетів, за якими українці зможуть отримати безоплатні послуги.
У новому році МОЗ продовжить втілювати наступний етап медичної реформи, у межах якого буде створено спроможну мережу медзакладів. На колегії обговорили проєкт постанови уряду, яка запустить впровадження сучасних підходів до формування мережі медзакладів.
Окрім того, під час засідання були обговорені особливості вступу до закладів фахової передвищої та вищої освіти наступного року та організація освітнього процесу в умовах воєнного стану.
"Підготовка медиків залишається одним із наших головних пріоритетів. Унаслідок повномасштабної війни в Україні цьогоріч організація вступної кампанії проходила в екстремальних умовах. МОЗ у співпраці з Міністерством освіти і науки, з ректоратами закладів вищої освіти зробили максимум можливого, аби здібна й освічена українська молодь могла вступити та навчатися в медуніверситетах, а відтак зміцнювати українську охорону здоров’я", — підкреслив Ляшко.
Як повідомляв Укрінформ, голова Національної служби здоров’я Наталія Гусак поінформувала, що у 2023 році на Програму медичних гарантій виділено 142 млрд грн, і запевнила, що цих коштів ”буде більше, ніж достатньо”, щоб охопити всі напрямки медичних послуг, які закуповували торік.