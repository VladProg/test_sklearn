Міністерство цифрової трансформації і найбільша розвідувальна компанія у сфері кіберзахисту Recorded Future підписали меморандум про співробітництво.

Про це повідомляє Мінцифри у Телеграмі, передає Укрінформ.
«Підписали меморандум з Recorded Future, який допоможе захистити критичну інфраструктуру в Україні від військової та кіберагресії з боку росії. Також домовилися про спільну роботу над створенням нових продуктів і технологій для захисту критичної інфраструктури, які зможуть використовувати в усьому світі», - йдеться в повідомленні.
Зазначається, що в межах підписаного документа Recorded Future надасть свою розвідувальну платформу, спеціалізованих інженерів та аналітиків розвідки. Зі свого боку українська сторона – власну експертизу та спеціалістів, які співпрацюватимуть з компанією.
У міністерстві зазначили, що з початку повномасштабної війни Recorded Future надала розвідувальні дані для захисту критичної інфраструктури України, допомогла в розслідуванні військових злочинів росіян, а також відкрила доступ до програмної платформи Intelligence Cloud на понад 10 мільйонів доларів.