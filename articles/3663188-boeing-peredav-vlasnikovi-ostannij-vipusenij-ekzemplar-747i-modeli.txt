Американська компанія Boeing передала останній вироблений екземпляр лайнера моделі 747 новому власнику - вантажному перевізнику Atlas Air.

Про це повідомляє Укрінформ із посиланням на CNN.
Церемонія передачі літака пройшла на заводі Boeing у штаті Вашингтон та транслювалася онлайн. На заході були присутні працівники заводу, топ-менеджери авіаційної індустрії, а також голлівудський актор Джон Траволта.
«Boeing 747 - це символ багатьох, багатьох речей, і перш за все, я думаю, це символ світу, який модель 747 зробила значно меншим», - сказав виконавчий директор німецької авіакомпанії Lufthansa Карстен Шпор.
Експлуатація Boeing 747 почалася в 1970 році. На час свого створення він був найбільшим, найважчим і найбільш містким пасажирським літаком. Також Boeing 747 був "бортом номер один", яким зазвичай перевозять президента США. Крім цього, він транспортував до стартового комплексу американські космічні апарати системи Space Shuttle.
Однак протягом останніх років використання моделі 747 стало нерентабельним для багатьох авіакомпаній через високу витрату палива чотиримоторним лайнером.
Також через пандемію COVID-19 стався спад у пасажирських перевезеннях.
За даними авіаційної аналітичної компанії Cirium, станом на грудень 2022 року, в експлуатації перебуває лише 44 пасажирські версії 747.
Фото: Paul Weatherman/Boeing