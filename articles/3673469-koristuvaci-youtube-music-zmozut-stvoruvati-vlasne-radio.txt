YouTube Music, один із найпопулярніших стримінгових сервісів музики у світі, запустив нову функцію, що дає змогу користувачам створювати власні радіостанції на платформі.

Як передає Укрінформ, про це повідомляє TechCrunch.
Зазначається, що до запуску цієї функції користувачі слухали музику, обираючи з наявних списків відтворення, радіостанцій або альбомів. Проте тепер користувачі можуть створювати власні радіостанції з "нуля", обравши до 30 виконавців. Також буде можливість обрати частоту появи цих виконавців і застосувати фільтри, які змінять "настрій" станції.
Популярні стримінгові сервіси музики, як Spotify і Apple Music, вже пропонують функції радіо, які дозволяють користувачам створювати списки відтворення на основі певної пісні чи виконавця, але вони не пропонують додаткових можливостей. YouTube Music заявила, що нова функція надасть користувачам набагато більше можливостей, ніж її конкуренти.
Як повідомляв Укрінформ, генеральна директорка популярного у світі відеохостингу YouTube Сьюзан Войчицькі заявила, що залишає посаду після дев’яти років роботи в компанії.