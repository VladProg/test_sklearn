Уряд Китаю заборонив постачання в росію процесорів Loongson на власній архітектурі LoongArch, які могли б замінити Intel у разі блокування каналів паралельного імпорту.

Про це повідомляє Укрінформ із посиланням на Комерсант.
Рішення пов'язане з тим, що технологія визнана стратегічно важливою та використовується у військово-промисловому комплексі Китаю.
Джерело видання, близьке до мінцифри рф, розповіло, що китайський уряд заборонив постачання в росію та інші країни процесорів Loongson на архітектурі власної розробки LoongArch. За його словами, деякі російські виробники електроніки вже тестували ці чіпи, але зараз придбати партію неможливо.
Корпорація Loongson заснована у 2002 році Академією наук Китаю для створення альтернативи американським процесорам Intel та AMD. Навесні 2021 року корпорація представила власну архітектуру Loongson Instruction Set Architecture (LoongArch), вона сумісна з програмами, написаними під архітектуру Intel (X86) та AMD (ARM).
Після повномасштабного вторгнення рф в Україну провідні виробники процесорів призупинили постачання в росію. Після цього в росії легалізували паралельний імпорт: кримінальну та адміністративну відповідальність за ввезення продукції без дозволу правовласника було скасовано.
Фото: VCG Photo