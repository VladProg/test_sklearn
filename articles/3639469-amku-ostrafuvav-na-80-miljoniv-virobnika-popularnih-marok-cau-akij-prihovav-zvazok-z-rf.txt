Антимонопольний комітет оштрафував ТОВ «Орімі Україна» (наразі змінило юридичне найменування на ТОВ «ТС трейд») на 80 млн грн за повідомлення неповних відомостей про кінцевого бенефіціарного власника з росії.

Як передає Укрінформ, про це повідомляє пресслужба АМКУ.
Зазначається, що ТОВ «Орімі Україна» випускає продукцію під торговельними марками: «Greenfield», «TESS», «Принцеса Гіта», «Принцеса Канді», «Принцеса Нурі» та «Принцеса Ява», «Jardin», «Piazza del Caffe» та «Жокей».
Компанія повідомила АМКУ, що не володіє інформацією про зв’язки мажоритарного бенефіціарного власника корпоративних прав у статутному капіталі ТОВ «Орімі Україна» Вероніки Касьяненко із Сергієм Касьяненком (одним з власників російської компанії «Орими Трейд»).
Водночас завдяки інформації, отриманій від Служби безпеки України, Служби зовнішньої розвідки України та від торговельних мереж і конкурентів ТОВ «Орімі Україна», комітетом було встановлено факт наявності родинних зав’язків між ними.
«Поширення ТОВ «Орімі Україна» у листах неповної інформації про своїх власників з росії, зокрема, заперечення факту їх прямого відношення до країни-агресора може вплинути на наміри торговельних мереж та дистриб’юторів щодо співпраці з відповідачем та реалізації його товарів, а також – на бажання українських споживачів купувати товари зазначених торгових марок», - наголошують у комітеті.
Такі дії є порушенням законодавства про захист від недобросовісної конкуренції. За що на компанію було накладено штраф у розмірі 80 млн грн.
Як повідомляв Укрінформ, у серпні Антимонопольний комітет відкрив справу проти ТОВ «Орімі Україна» за фактом імовірного поширення інформації, що вводить в оману.