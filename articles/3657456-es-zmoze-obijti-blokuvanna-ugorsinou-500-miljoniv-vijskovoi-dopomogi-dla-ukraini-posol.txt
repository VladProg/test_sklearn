Посол України при ЄС Всеволод Ченцов прогнозує, що Європейський Союз знайде спосіб подолати блокування Угорщиною виділення Україні 500 мільйонів євро військової допомоги.

Таку думку дипломат висловив в інтерв’ю «Європейській правді», передає Укрінформ.
Ченцов зауважив, що Угорщина не вперше блокує надання допомоги Україні. За його словами, це вже стало якоюсь «поганою нецікавою грою» з угорського боку.
«Якщо ми згадаємо, що відбувалося з рішенням про виділення макрофінансової підтримки на цей рік, чи не вперше держави-члени ЄС змогли виробити превентивний інструмент, щоб це рішення було ухвалено в будь-якому разі, якби Угорщина йшла до кінця і його ветувала. Я сподіваюсь, що позитивне рішення буде ухвалене за результатами цього засідання ( Ради міністрів ЄС – ред.)», - сказав посол.
Він зазначив, що Угорщина, як і всі держави-члени ЄС намагається захищати свої інтереси, але досить часто вона намагається це робити за рахунок інших, у тому числі України.
«Україна стає заручником цих складних ситуацій всередині ЄС. Тож вони (угорці. – ред.) можуть намагатися заблокувати все що завгодно. Чи є у них можливість це робити? Це завжди баланс. Якщо ти переходиш певні «червоні лінії», тебе перестають сприймати, і ти опиняєшся в ізоляції", - вважає Ченцов.
Як повідомлялося, за даними ЗМІ, Угорщина заблокувала виділення Україні сьомого траншу в розмірі 500 мільйонів євро з Європейського фонду миру, який спрямовується на військову допомогу.