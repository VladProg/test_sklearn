СБУ здійснює досудове розслідування у кримінальному провадженні щодо проросійської пропагандистки Діани Панченко, яка у грудні незаконно відвідала тимчасово окуповані Донецьк та Маріуполь і зняла відеорепортаж.

Про це повідомив у Телеграмі народний депутат Ярослав Юрчишин (парламентська фракція "Голос"), який звертався до СБУ та Генеральної прокуратури щодо цього інциденту, передає Укрінформ.

Згідно з оприлюдненою відповіддю Служби безпеки України на його звернення, кримінальне провадження відкрито 23 грудня 2022 року. Його проводить слідчий відділ 2 управління Головного управління СБУ в Донецькій та Луганській областях.
Досудове розслідування здійснюється за ознаками вчинення злочину, передбаченого частиною 2 статті 436-2 Кримінального кодексу України – виготовлення, поширення матеріалів, в яких міститься виправдовування, визнання правомірною, заперечення збройної агресії російської федерації проти України, у тому числі шляхом представлення агресії рф як внутрішнього громадянського конфлікту, виправдовування, визнання правомірною, заперечення тимчасової окупації частини території України, а також глорифікація осіб, які здійснювали збройну агресію представників російських збройних формувань, іррегулярних незаконних збройних формувань, озброєних банд та груп найманців, створених, підпорядкованих, керованих та фінансованих рф, а також представників окупаційної адміністрації росії, яку складають її державні органи і структури, функціонально відповідальні за управління тимчасово окупованими територіями України, та представників підконтрольних рф самопроголошених органів, які узурпували виконання владних функцій на тимчасово окупованих територіях України. Вчинення відповідного кримінального правопорушення карається обмеженням волі на строк до п’яти років або позбавленням волі на той самий строк з конфіскацією майна або без такої.
Діана Панченко – проросійська журналістка і телеведуча телеканалів "NewsOne", "Перший незалежний" та "Ukrlive". Вона неодноразово заявляла, що росіяни – "братський народ". Поширювала російську пропаганду, виправдовувала збройну агресію росії проти України.
У грудні 2022 року Панченко опублікувала фото з тимчасово окупованого Донецька. Згодом вона оприлюднила відеорепортаж з Донецька та Маріуполя.
Після цього народний депутат Ярослав Юрчишин (парламентська фракція "Голос") звернувся до Служби безпеки України та Генеральної прокуратури України із закликом розпочати досудове розслідування щодо відповідного матеріалу, знятого Панченко.