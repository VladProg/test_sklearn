Міністерство культури та інформаційної політики (МКІП) представило флагманський проєкт «Інформація без бар'єрів» на 2023 – 2024 роки, який покликаний вирішити проблему доступу до суспільно значущої інформації для всіх суспільних груп.

Про це повідомляє МКІП за підсумками чергового засідання Ради безбар'єрності, яке відбулося 15 лютого, передає Укрінформ.
«На жаль, маю констатувати, що наразі не вся суспільно значуща інформація є доступною та зрозумілою для багатьох суспільних груп. Проєкт МКІП покликаний вирішити цю проблему. Цей проєкт про розуміння з ким ми (органи влади, медіа) комунікуємо і в який спосіб. Нам потрібно навчитися говорити з людьми простою і зрозумілою мовою», – сказав міністр культури та інформаційної політики Олександр Ткаченко.
Так, МКІП планує здійснити аналіз кращих європейських і світових практик забезпечення доступності інформації, новин, медіапослуг і впровадити їх в Україні.
Також у рамках проєкту планується реалізувати блоки заходів. Перший стосується питання спрощеної мови, а саме: аналіз практики застосування спрощеної мови в ЄС; розробка рекомендацій щодо викладення суб’єктами владних повноважень інформації спрощеною мовою; підготовка та пілотування навчальної програми для працівників органів влади. Цей захід буде реалізовуватися спільно з іншими органами влади (МОН, Мінцифри). Другий – забезпечення безбар’єрності в сфері медіа, а саме: аналіз кращих європейських практик забезпечення доступності медіапослуг для осіб з інвалідністю (зокрема з порушеннями зору та/або слуху); розробка і схвалення законопроєкту щодо безбар’єрних медіапослуг; розробка та впровадження методичних рекомендацій для ЗМІ.
Як наголошують у міністерстві, всі ці заходи нададуть змогу всім українцям краще сприймати інформацію, наблизять державу до людини.
Загалом в Україні заплановані 472 різноманітні проєкти з безбар’єрності, до виконання яких залучені 20 міністерств.
Як повідомлялося, 15 лютого відбулося чергове засідання Ради безбар'єрності, участь в якому взяли перша леді Олена Зеленська, Прем'єр-міністр України Денис Шмигаль, міністри та представники Міністерства охорони здоров'я, Міністерства соціальної політики, Міністерства цифрової трансформації, Міністерства розвитку громад, територій та інфраструктури, МВС, Мінекономіки, Міністерства освіти і науки, міських та обласних військових адміністрацій.