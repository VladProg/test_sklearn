Панк-гурт Pussy Riot відмовився виступати на традиційному Міжнародному травневому фестивалі в німецькому Вісбадені через заявлену участь у ньому російської оперної співачки Анни Нетребко.

Як повідомляє Укрінформ, про це учасниця гурту Марія Альохіна заявила виданню «Медуза».
«Про участь у фестивалі Нетребко нам ніхто не говорив. У однаковій мірі ніхто нам не говорив про те, що нами просто намагаються заткнути дірку, включивши замість українців, які відмовилися від виступу. Ми, зрозуміло, за таких обставин скасовуємо концерт. Ми відмовляємось від участі із солідарності з українськими артистами», - сказала Альохіна.
Спочатку у заході планувалася участь хору Національної опери України та українського Національного симфонічного оркестру. Однак після того, як на фестиваль запросили і російську оперну співачку, організатори форуму отримали офіційні листи від гендиректора Національної опери України Петра Чуприни та від міністра культури країни Олександра Ткаченка. У них говорилося, що українська сторона не бажає жодної співпраці з людьми, які представляють російську культуру, а також жодних заходів, у яких вона представлена. Такі ж листи були надіслані міністру культури Німеччини Клаудії Рот.
У відповідь Рот заявила, що розуміє позицію України, але застерігає від бойкоту російської культури загалом. Вона порадила українським артистам самостійно вирішувати, виступати їм на фестивалі чи ні. Керівництво Гессенського державного театру Вісбадена також заявило, що підтримка України не може означати засудження всієї російської культури та виключення російських артистів лише за критерієм їхнього походження, і що таке "неприйнятне у вільній країні". Згодом представник Гессенського державного театру Уве Ерік оголосив, що українців на фестивалі замінять Pussy Riot.
Народна артистка росії, оперна співачка, сопрано Анна Нетребко живе у Відні, є провідною солісткою Віденської опери. У росії Нетребко у 2012 році була зареєстрована як довірена особа володимира путіна у його передвиборчій кампанії. Вона підтримувала дії рф під час гібридної війни на сході України у 2014 році, фотографувалася з «прапором новоросії».
Після початку повномасштабного військового вторгнення росії в Україну в лютому 2022 року нью-йоркський театр Metropolitan Opera розірвав відносини з Нетребко. У заяві театру говорилося, що вони не будуть відновлені, доки росія не припинить війну і не відшкодує Україні завдані збитки. Сама Нетребко заявила, що засуджує війну, проте залишається патріоткою росії та її культури, задля цього вона готова "всидіти на двох стільцях".
Фото: GETTY