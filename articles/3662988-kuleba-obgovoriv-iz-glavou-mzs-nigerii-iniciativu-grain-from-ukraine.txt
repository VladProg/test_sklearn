Міністр закордонних справ України Дмитро Кулеба обговорив із нігерійським колегою Джеффрі Онйєама питання двосторонньої співпраці та ініціативи Grain from Ukraine.

Про це глава української дипломатії повідомив у Твіттері, передає Укрінформ.
«Під час нашої сьогоднішньої телефонної розмови я подякував Джеффрі Онйєамі за солідарність Нігерії з Україною. Ми обговорили шляхи зміцнення двосторонньої співпраці, в тому числі в рамках ООН. Також ми зосередилися на ініціативі Президента Зеленського «Grain from Ukraine» та посиленні продовольчої безпеки», - зазначив Кулеба.
Як повідомлялось, програма Grain from Ukraine ініційована Президентом України. Вона передбачає закупівлю українського зерна країнами-партнерами та передачу його державам, що переживають гуманітарну кризу. Програма реалізується в партнерстві з World Food Program під егідою ООН.
У межах ініціативи до Федеративної Республіки Нігерія має бути доставлено 25 тис. тонн зерна.