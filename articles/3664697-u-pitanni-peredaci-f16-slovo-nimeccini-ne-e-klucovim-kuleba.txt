Німеччина не відграватиме вирішальної ролі у питанні передання Україні літаків F-16, оскільки це американська технологія.

Про це заявив міністр закордонних справ Дмитро Кулеба в інтервʼю BBC News Україна, повідомляє Укрінформ.

«Я думаю, це якась інерція у сприйнятті передачі озброєнь: так, а що там Шольц? Чому позиція Німеччини і канцлера Шольца була важливою щодо танків "Леопард" - це масовий танк, але це німецька технологія, тому і слово Німеччини було ключовим. У питанні літаків слово Німеччини не є ключовим, тому що це американська технологія», - пояснив міністр і зауважив, що для передачі літаків F-16 будь-якою країною потрібна буде згода США.
За його словами, у спілкуванні дипломатів назва цієї моделі звучить найчастіше, тому що це чи не наймасовіший винищувач четвертого покоління і він є одним з найуспішніших на ринку озброєнь. Глава МЗС зауважив, що цих літаків «дуже багато, їх тисячі», водночас країни, які володіють F-16, розпочали переозброєння на F-35, тому Україна може претендувати на ці машини.
При цьому міністр зауважив, що Київ "не списує з рахунків" й інші літаки, зокрема шведські Гріпени, французькі Міражі та Рафалі.
«Ми відкриті до спілкування з усіма партнерами. Але ми завжди до питання зброї підходимо дуже раціонально і фокусуємося саме на тому, що ми можемо отримати. Головне - це добитися ухвалення політичних рішень. Але після того, як ми вирішили питання щодо "Патріотів" та інших систем ППО, я не маю сумнівів, що і це рішення буде ухвалене», - заявив Кулеба.
Як повідомлялося, раніше президент США Джо Байден заявив, що Сполучені Штати не готові задовольнити запит України на винищувачі F-16 американського виробництва.