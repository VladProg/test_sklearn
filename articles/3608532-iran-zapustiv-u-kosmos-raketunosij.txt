Революційна гвардія Ірану в суботу запустила у космос ракету-носій.

Про це передає Укрінформ із посиланням на АР.
Іранське державне телебачення показало успішний старт твердопаливної ракети під назвою Ghaem-100. У новинах не розкривалося місце запуску, але припускають, що йдеться про північно-східну пустелю Шахруд.
Зазначається, що така ракета зможе вивести супутник вагою 80 кг на орбіту близько 500 кілометрів від Землі.
Командувач аерокосмічного підрозділу гвардії Амір Алі Хаджизаде сказав, що гвардія незабаром використає цю ракету для виведення на орбіту нового супутника під назвою Nahid.
Революційна гвардія Ірану має власну космічну програму та військову інфраструктуру паралельно з регулярними збройними силами Ірану й підпорядковується лише верховному лідеру країни аятолі Алі Хаменеї.
За останнє десятиліття Іран відправив на орбіту кілька супутників, а у 2013 році запустив у космос мавпу. Проте останнім часом відбулося п'ять невдалих запусків поспіль за програмою Simorgh – ще однієї ракети-носія.
Іран заявляє, що його супутникова програма, як і ядерна діяльність, спрямована на наукові дослідження та інші цивільні цілі. Однак США та інші західні країни з підозрою ставляться до цієї програми, оскільки ця сама технологія може бути використана для розробки ракет далекого радіусу дії.
Як повідомляв Укрінформ, 31 жовтня Китай успішно запустив останній модуль своєї космічної станції Tiangong.
Фото: IRNA