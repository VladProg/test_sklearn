Голова Верховної Ради України Руслан Стефанчук обговорив із президентом Європейської ради Шарлем Мішелем посилення санкційного тиску на російську федерацію.

Як передає Укрінформ, про це Стефанчук повідомив у Фейсбуці.
Голова ВР заявив, що Європейський Союз продемонстрував світові справжнє лідерство. Лідерство у наданні фінансової, військової та фінансової допомоги.
«У будівлі Українського Парламенту дуже багато прапорів ЄС. Це наш пріоритет і наше прагнення. І Україна, і Український Парламент роблять все, щоби з честю пройти шлях від «кандидатства» до повноправного членства в ЄС. Вкотре підкреслив, що Верховна Рада України виконала свою роботу у частині рекомендацій Єврокомісії», - заявив Стефанчук.

Голова ВР обговорив із президентом Євроради посилення санкційного тиску на рф та притягнення країни-терориста до відповідальності за всі злочини, скоєні під час жорстокої війни проти України.

«І окрема увага - подальшій підтримці обороноздатності України. Для Перемоги Україні потрібна зброя! Дякую Шарлю Мішелю за лідерство! За розуміння важливості та необхідності підтримки України», - заявив Стефанчук.
Як повідомлялося, 19 січня президент Європейської Ради Шарль Мішель перебуває з візитом в Україні.
Фото: Руслан Стефанчук, Facebook