Міністерство енергетики України передало АТ “Чернігівобленерго” 7 тонн енергетичного обладнання, яке допоможе відновити електропостачання для жителів прикордонної області.

Як передає Укрінформ, про це повідомляє пресслужба Міністерства енергетики.
“Україна вже четвертий місяць поспіль зазнає ударів ворога по енергетичній інфраструктурі. Надзвичайно сильно страждають прикордонні з росією області, зокрема, і Чернігівщина. А тому ми маємо зробити все від нас залежне, аби попри обстріли, енергетики максимально швидко могли проводити ремонтні роботи та відновлювати енергопостачання», - сказав міністр енергетики України Герман Галущенко.
Зазначається, що переданий Чернігівщині гуманітарний вантаж – це допомога, що надійшла з Італії, Литви, Азербайджану та Швеції. Він включає, зокрема, генератори, силові трансформатори та матеріали, необхідні для проведення відновлювальних робіт.
Як повідомлялося, нещодавно енергетики Миколаївщини отримали аналогічну допомогу – понад 80 тонн енергетичного обладнання від Італії, Литви, Азербайджану та Швеції для відновлення електропостачання.
Фото: Міненерго