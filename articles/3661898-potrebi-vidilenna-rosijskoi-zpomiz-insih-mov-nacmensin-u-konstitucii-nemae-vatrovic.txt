Потреби окремого виділення російської мови в 10 статті Конституції України з-поміж інших мов національних меншин точно немає.

Таке переконання історик, член Комітету Верховної Ради України з питань гуманітарної та інформаційної політики Володимир В‘ятрович (парламентська фракція "Європейська солідарність") висловив в інтерв‘ю Укрінформу.
Він зазначив, що поява окремо виділеної російської мови в 10 статті Конституції, очевидно, була "даниною політичній ситуації 1996 року", коли вона ухвалювалась. В’ятрович констатував, що тоді для значної частини політиків російськомовність була інструментом мобілізації виборців, тому вони публічно відстоювали цю тезу.
"Я вважаю, що потреби виділення російської мови в Конституції точно немає. Українська держава не збирається жодним чином додатково розвивати російську мову чи навпаки – додатково утискати. В Україні має залишатися одна державна мова, але Україна дає можливості розвиватися мовам національних меншин без шкоди для української мови. Я не бачу потреби в подальшому існуванні такого положення в Конституції. Думаю, що природним чином дійде до того, що пункт щодо окремої уваги до російської мови просто зникне", – підкреслив політик.
В‘ятрович звернув увагу на те, що цією частиною Конституції завжди спекулювали. Однак він висловив переконання, що насправді вона не несе в собі особливого політичного змісту. "Це данина політичному компромісу. Конституція – це так чи інакше продукт, який відображає політичну ситуацію того періоду, коли вона ухвалювалась", – додав народний депутат.
Як відомо, 10 стаття Конституції України гарантує захист мов національних меншин – російська там вказана окремо. Ця частина часто використовується для маніпуляцій, у тому числі російськими пропагандистами.