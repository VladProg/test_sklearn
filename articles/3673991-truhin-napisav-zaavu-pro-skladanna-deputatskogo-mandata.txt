Олександр Трухін написав заяву про складання повноважень народного депутата України.

Відповідна заява оприлюднена на сайті парламенту в додатку до проєкту постанови №9056 "Про дострокове припинення повноважень народного депутата України Трухіна О.М.", повідомляє Укрінформ.
"Відповідно до пункту 1 частини другої статті 81 Конституції України та пункту 1 частини першої статті 4 Закону України "Про статус народного депутата України" повідомляю про складання повноважень народного депутата України Верховної Ради України ІХ скликання", – йдеться в заяві.
У розділі "дати та стан проходження" зазначається, що відповідна заява одержана Верховною Радою та направлена на розгляд до Комітету ВР з питань Регламенту, депутатської етики та організації роботи ВР 23 лютого.
Як повідомляв Укрінформ, напередодні Вищий антикорупційний суд затвердив угоду між народним депутатом Трухіним і прокурором щодо визнання винуватості та визнав його винним у справі про спробу підкупу поліцейських. Під час судового засідання Трухін заявив про готовність скласти депутатський мандат.
Народний депутат Трухін 23 серпня 2021 року спричинив дорожньо-транспортну пригоду на Бориспільській трасі при в'їзді в Київ. Внаслідок ДТП постраждали шестеро людей, серед яких двоє дітей, а також голова Комітету арбітрів Федерації футболу України Лучано Лучі та його помічник Роман Лишень.