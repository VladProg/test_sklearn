Станом на ранок 6 лютого через похолодання споживання електроенергії зросло, тому в енергосистемі залишається дефіцит потужності, а в двох областях і Києві зберігаються мережеві обмеження.

Як передає Укрінформ, про це повідомляє НЕК «Укренерго» у Фейсбуці.
«Споживання електроенергії зростає. Причиною цього є не тільки початок робочого тижня, але і суттєве похолодання. Відтак в країні зберігається дефіцит потужності, який особливо відчутний у ранкові та вечірні годин. В Одеській, Київській областях та у Києві зберігаються мережеві обмеження», – йдеться у повідомленні.
Зазначається, що обсяг виробленої електроенергії недостатній для покриття споживання у повному обсязі. Вироблена електроенергія розподіляється на забезпечення роботи енергетичної та критичної інфраструктури (водоканали, котельні, лікарні), а також на покриття потреб промисловості та населення. Також в Україну здійснюється імпорт електроенергії.
Зараз до всіх операторів систем розподілу (обленерго) доведені ліміти споживання. Кожне обленерго у своєму регіоні складає графіки планових погодинних відключень, які мають забезпечувати споживання області на рівні доведеного ліміту. Перевищення лімітів призводить до аварійних ситуацій в енергосистемі, тому для їх попередження застосовуються аварійні відключення.
Також внаслідок масштабної аварії на підстанції НЕК «Укренерго», в Одесі та прилеглих районах тривають аварійні відключення. Через мережеві обмеження аварійні відключення застосовуються також у Києві та у Київській області.
У компанії підкреслили, що ремонтні бригади «Укренерго та обленерго спільно працюють над заживленням споживачів Одеси за резервними схемами. Крім того, об’єкти критичної інфраструктури мають поступово перейти на альтернативні джерела живлення, що на дозволить вивільнити певний обсяг потужності та спрямувати його для побутових споживачів.
«У посиленому режимі ведуться ремонтні роботи на всіх енергооб’єктах Одеської області, які постраждали від російських атак. Наразі зусилля сконцентровані на одному з об’єктів, який дозволить прискорити відновлення електропостачання Одеси та Одеського району», – додали в енергокомпанії.
Як повідомлялося, енергосистема України вже пережила 13 ракетних атак ворога та 15 хвиль атак БпЛА по енергооб’єктах. Крім цього, понад 10 ГВт основних встановлених потужностей наразі недоступні українській енергосистемі і знаходяться під контролем ворога. Це найбільша в Україні та Європі Запорізька АЕС, а також Запорізька ТЕС, Луганська ТЕС, Вуглегірська ТЕС, Каховська ГЕС. Крім цього, на тимчасово окупованих територіях півдня також знаходиться і більшість вітрових та сонячних електростанцій.