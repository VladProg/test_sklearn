В Україні через війну 75% дітей мають ознаки когнітивного стресу.


Про це повідомила директорка освітньої фундації GoGlobal Тетяна Коврига під час презентації результатів дослідження на тему: «Освітній фронт. Вплив війни на освітян» в Укрінформі.
«Наші вчителі поділилися відгуками, проходячи низку глибинних запитань. В деяких випадках і інтерв’ю з вчителями. На основі цих даних ми можемо зробити висновки, що 75% дітей мають ознаки когнітивного стресу», - сказала Коврига.

За її словами, майже 46% вчителів зазначили, що наразі у дітей є ознаки стресо-психологічної травми. Також 24% освітян відзначають появу тривожності та стурбованості дітей, 22% - відсутність мотивації до навчання, 16% - розгубленість та неуважність, 13% - апатію-байдужість.
Керівниця освітніх програм GoGlobal Любов Залюбовська зазначила, що вчителі спостерігають наявність психологічної травми у внутрішньо переміщених дітей. Крім того, вони відзначають, що таким учням важко наздогнати шкільну програму.
«Що нас здивувало, це те, що про булінг та конфлікти говорить дуже мало вчителів, але така проблема є. Про це говорять батьки, шкільні психологи, представники громадських організацій, з якими ми спілкуємось і які працюють на місцях з внутрішньо переміщеними особами», - зауважила Залюбовська.
Дослідження проводила компанія Gradus на замовлення освітньої фундації GoGlobal. Метод збору інформації: самозаповнення анкет у мобільному додатку. Цільова група дослідження: жінки та чоловіки від 22 років, які зараз працюють у школах на посаді вчителя, директора або заступника директора. Кількість результативних інтерв’ю - 241. Опитування проводилися в різних регіонах України.