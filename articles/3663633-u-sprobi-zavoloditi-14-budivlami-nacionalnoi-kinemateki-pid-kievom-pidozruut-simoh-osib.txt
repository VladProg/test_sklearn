Національне антикорупційне бюро і Спеціалізована антикорупційна прокуратура повідомили сімом особам про підозру у заволодінні нерухомістю держпідприємства «Національна кінематека України».

Як передає Укрінформ, про це повідомляє НАБУ.
«Йдеться про 14 будівель та споруд на околиці Києва. Орієнтовна вартість майна — майже 42 млн грн. Завдяки зусиллям антикорупційних органів ці активи повернули державі», - ідеться у повідомленні.
Серед підозрюваних:

заступниця міністра культури України (2014-2019 рр.);
начальник управління Міністерства культури України (2017-2020 рр.);
перший заступник генерального директора ДП «НКУ» (2016-2019 рр.);
арбітражний керуючий – керуючий санацією ДП «НКУ» (2019-2020 рр.);
два організатори злочинної схеми – бенефіціарні власники низки ТОВ;
керівник ТОВ – покупець майнового комплексу ДП «НКУ».

Дії учасників злочину кваліфіковані за ч. 5 ст. 191 (привласнення, розтрата майна) та ч. 1 ст. 366 (службове підроблення) з урахуванням ступеня співучасті.
За версією слідства, упродовж 2016-2019 рр. організатори злочинної схеми розробили план, за яким під виглядом оздоровлення (санації) Нацкінематеки, яке перебувало в скрутному фінансовому становищі, планували заволодіти майном підприємства за безцінь.
«Для цього вони залучили посадовців Мінкультури й ДП «НКУ». Ті відповідно погодили незаконний план санації, і забезпечили перемогу в аукціоні з продажу майна наперед визначеної ТОВ, яка до того ж придбала будівлі за заниженою ціною», - наголосили в НАБУ.
Зібрані під час розслідування матеріали стали підґрунтям для невизнання та скасування Господарським судом міста Києва результатів аукціону з продажу майна ДП «Національна кінематека України». Законність та обґрунтованість цього рішення підтвердив Верховний Суд.
«Тож держпідприємство отримало можливість повернути у власність незаконно втрачену нерухомість, що і зробило», - підкреслили в НАБУ.
Як повідомляв Укрінформ, урядовий комітет з питань нацбезпеки, оборони та правоохоронної діяльності підтримав проєкт Державної антикорупційної програми на 2023-2025 роки та рекомендував після доопрацювання передати на розгляд Кабміну.