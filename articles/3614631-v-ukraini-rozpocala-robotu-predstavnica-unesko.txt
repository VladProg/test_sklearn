В Україні розпочала роботу представниця ЮНЕСКО, професорка зі збереження архітектури К’яра Бардескі.

Як передає Укрінформ, про це голова Національної комісії України у справах ЮНЕСКО, перша заступниця міністра закордонних справ Еміне Джапарова повідомила у Фейсбуці.

“Представниця ЮНЕСКО К’яра Бардескі розпочала свою роботу в Україні. Нещодавно відбулася наша перша зустріч. Професорка зі збереження архітектури, вона працювала в різних країнах: Намібія, Камерун, Єгипет, Ліван. Тепер будемо разом працювати в Україні над збереженням та відновленням культурної спадщини в усіх сферах діяльності ЮНЕСКО”, - написала Джапарова.
За її словами, відрядження представниці ЮНЕСКО до України стало безпрецедентним рішенням. Бардескі працюватиме при Офісі Координаторки системи ООН в Україні. “Таким чином нам вдалося досягти оформлення інституційної присутності ЮНЕСКО в нашій країні. Вдячна за цей рішучий крок генеральній директорці організації Одрі Азулє”, - додала Джапарова.
Вона повідомила, що разом із Бардескі напрацьовують плани на наступний рік. Джапарова передала колезі проєкт Стратегії діяльності Національної комісії України у справах ЮНЕСКО. Це принципово новий документ, розроблений секретаріатом Нацкомісії.
Також перша заступниця міністра закордонних справ запросила більш активно долучитися до його доопрацювання, щоб скоординувати плани та конвертувати їх у конкретні дії. Один із пріоритетів - залучення якнайбільшої кількості ресурсів для відбудови культурної спадщини, шкіл, підтримка медіа.
За словами Джапарової, кожного дня представниця ЮНЕСКО намагається вивчити нове українське слово. Так, перша заступниця міністра закордонних справ поділялася з Бардескі словом “гідність (dignity)”, чим сама захоплюється в українцях.
Як повідомляв Укрінформ, Джапарова заявила, що участь росії у ЮНЕСКО, а також продовження головування в одному з ключових органів організації - Комітеті Всесвітньої спадщини ЮНЕСКО, є неприйнятними.