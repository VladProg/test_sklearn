Дружина колишнього заступника керівника Офісу президента Кирила Тимошенка сплатила власнику Porsche Taycan 2021 року вартістю $100 000 лише 120 тисяч гривень за користування цим транспортним засобом.

Про це заступник голови Національного агентства з питань запобігання корупції Артем Ситник сказав в інтерв’ю «Є питання», передає Укрінформ.
«Ми перевіряли законність користування цим автомобілем Porsche. Нам були надані певні документи. Ми їх перевіряли. Зараз встановлено, що за користування цим автомобілем дружиною Кирила Тимошенка було сплачено 120 тис. грн. власнику автомобіля. Зараз ми перевіряємо реальність цього перерахування коштів, тому що документи є, які підтверджують передачу коштів. Перевіряємо чи ця транзакція була реальна, чи віртуальна», - сказав Ситник.
За його словами, це вплине на остаточне ухвалення рішення щодо результату моніторингу.
Так само ведеться перевірка щодо використання Тимошенком низки інших автомобілів. Вона також на завершальній стадії.
Відповідаючи на запитання про те, яка відповідальність може бути, якщо НАЗК таки виявить порушення, заступник голови агентства зазначив, що йтиметься саме про адміністративну. «Це штраф і внесення у реєстр корупціонерів, якщо дійсно ці факти будуть підтверджені», - сказав він.
Як повідомлялося, наприкінці жовтня BIHUS info повідомив, що Тимошенко їздить на позашляховику Chevrolet Tahoe, яке передала компанія General Motors для вивезення українців із зони бойових дій і для гуманітарних місій. Згодом він заявив, надалі користуватись цим авто не буде, і звернувся до ДУС щодо передачі автомобіля в один із прифронтових регіонів, де він використовуватиметься в гуманітарних цілях.
На початку грудня УП повідомила, що Тимошенко під час воєнного стану їздить на автомобілі Porsche Taycan 2021 року, вартістю $100 000. Тоді голова НАЗК Олександр Новіков заявив, що агентство перевіряє інформацію, поширену журналістами, щодо використання Кирилом Тимошенком дорогих автівок.