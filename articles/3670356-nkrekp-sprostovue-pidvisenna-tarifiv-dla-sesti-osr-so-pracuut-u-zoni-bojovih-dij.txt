Національна комісія, що здійснює державне регулювання у сферах енергетики та комунальних послуг (НКРЕКП), схвалила проєкти про встановлення тарифів на послуги з розподілу електричної енергії та оприлюднення їх на офіційному вебсайті НКРЕКП з метою одержання зауважень і пропозицій.

Як передає Укрінформ, про це повідомляє пресслужба НКРЕКП.
Зазначається, що остаточні рішення про перегляд тарифів для АТ «ДТЕК Донецькі електромережі», ПАТ «Запоріжжяобленерго», АТ «Херсонобленерго», ТОВ «ДТЕК Високовольтні мережі», ТОВ «Луганське енергетичне об’єднання» та ДП «Регіональні електричні мережі» відповідно до встановленої процедури будуть прийматись за результатами розгляду зауважень і пропозицій від усіх зацікавлених сторін в разі їх надходження.
Як повідомлялося, НКРЕКП дозволила дистанційно укладати договори на роздрібному ринку електрики. До 1 липня учасники ринку мають завершити підготовку до запровадження дистанційних сервісів.