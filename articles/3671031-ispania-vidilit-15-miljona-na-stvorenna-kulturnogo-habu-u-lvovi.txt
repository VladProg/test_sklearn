Іспанія виділить 1,5 млн євро на створення культурного хабу у Львові.

Про це за підсумками зустрічі міністра культури та інформаційної політики України Олександра Ткаченка, посла Іспанії в Україні Рікардо Лопеса-Аранди Хагу та радника з питань культури посольства Іспанії в Україні Хав'єра Фуентеса Лєха повідомляє Міністерство культури та інформаційної політики, передає Укрінформ.
Як поінформували у МКІП, йшлося про співпрацю між Україною та Іспанією у сферах культури, культурної спадщини та медіа. Ткаченко подякував іспанській стороні за всебічну підтримку України та української культури, зокрема за повну фінансову допомогу для створення культурного хабу у Львові. Цей проєкт реалізується ЮНЕСКО. Іспанська сторона виділяє на це 1,5 млн євро. Також Іспанія активно підтримує рішення щодо України на засіданнях міжнародних організацій.

«Приємно те, що сьогодні ми обговорювали конкретні проєкти у сфері фотографії, кіно, музики та театру як в Іспанії, так і в Україні, та співпрацю між нашими митцями й інституціями. В Іспанії зараз відбувається низка заходів на підтримку мистецтва України, наприклад, великий виставковий проєкт «В очах бурі. Авангард в Україні» в Музеї Тіссена-Борнеміса в Мадриді. Посол особливо відзначив якість та успіх виставки. Нам потрібно більше таких проєктів, про що і домовлялись. Працюємо над поглибленнями наших відносин», – сказав Ткаченко.
Сторони також обговорили потребу України в культурних обмінах та міжнародній співпраці, конкретні проєкти, які стосуються підтримки діяльності українських культурних інституцій, популяризацію української культури та мистецтва, грантових програм для митців та менеджерів у сфері мистецтв, а також підтримку медіа.
Фото: МКІП