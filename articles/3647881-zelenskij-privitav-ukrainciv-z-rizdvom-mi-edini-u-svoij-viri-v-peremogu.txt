Президент Володимир Зеленський впевнений, що всі українці єдині у своїй вірі в перемогу.

Про це глава держави сказав у привітанні з нагоди Різдва Христового, передає Укрінформ.
"Це свято злагоди та єднання сім’ї. А всі ми разом – велика українська родина. І хоч би де ми перебували зараз – удома, на роботі, в окопі, у дорозі, в Україні чи за кордоном, – наша родина єдина як ніколи. У своїй мужності, незламності, взаємоповазі та взаємодопомозі. Єдина у своїй вірі в єдину перемогу", - підкреслив Зеленський.

Президент зазначив, що у Святвечір існує дуже багато традицій, але зараз українці змушені порушувати деякі з них, щоб захистити саме свої традиції.
"На свята не можна вдягати темний або старий одяг, аби біда не приходила в дім. Але біда прийшла в наш дім 24 лютого 2022 року. Тож відтоді ми не в білих одежах і б'ємося з чорними силами. До гостей потрібно ставитися особливо привітно і дбайливо. До гостей - так. Але не до окупантів. У святий день не можна прибирати і виносити сміття. Але ми б'ємося з чортами і виносимо сміття з нашого дому 300 днів поспіль. В ці дні наші предки не ходили на полювання, але ми б'ємося, аби не стати здобиччю і перемогти звіра. Це бачить Бог. Це бачить світ", - сказав Зеленський.
Президент побажав кожній родині злагоди, достатку, а українській землі – перемоги, а з нею тисячолітні мир і процвітання.
Як повідомлялося, предстоятель Православної церкви України митрополит Епіфаній 7 січня вперше проведе богослужіння з нагоди Різдва Христового в Успенському соборі Києво-Печерської лаври.
Фото: ОП