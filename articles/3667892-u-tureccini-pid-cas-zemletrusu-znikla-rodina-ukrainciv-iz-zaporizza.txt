У Туреччині під час землетрусу, який стався зранку 6 лютого, зникла родина із Запоріжжя.

Про це кореспонденту Укрінформу розповів родич зниклої родини Сергій Петров.

"Донька разом із двома синами поїхали до Туреччини кілька місяців тому. Там родичі живуть і вони до них поїхали в місто Антак'я. З ними говорив 5 лютого ввечері, а сам землетрус стався о 4-й годині ранку у понеділок, 6 лютого", - розповів батько та дідусь зниклої родини.
За його словами, він знає адресу, де жила донька з дітьми та інші родичі. Наразі там триває розбір завалів.
"Вони мешкали у багатоповерховому будинку і він вщент зруйнований. Там три блоки, вони у другому були. Там була пожежа, її ліквідували", - додав Петров.
Його доньці Юлії - 46 років, онукам - 10 років Захару та 5 - Матвію.
Чоловік Юлії військовослужбовець, він поранений і зараз перебуває у шпиталі.
"Він зараз у шпиталі, і після виписки буде просити військове керівництво, аби його відпустили забрати родину. Має забрати родину, хоч в якому стані вони будуть. Ми зараз працюємо з посольством, аби вони надали документи, які б підтвердили те, що родина була в цьому місті", - розповів Сергій.
Як повідомлялося, за останніми даними, кількість загиблих у Туреччині та Сирії внаслідок землетрусу досягла понад 17 тисяч осіб. Кількість залучених до рятувально-пошукової операції перевищила 98 тисяч і рятувальники продовжують прибувати.