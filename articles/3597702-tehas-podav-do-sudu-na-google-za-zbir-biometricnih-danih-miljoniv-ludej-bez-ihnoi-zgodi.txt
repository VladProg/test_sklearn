Американський штат Техас у четвер подав позов до суду проти компанії Google за нібито збір біометричних даних мільйонів техасців без отримання їхньої згоди.

Як передає Укрінформ, про це повідомляє Reuters.
У позовній заяві генеральний прокурор штату Кен Пекстон зазнаає, що компаніям, які працюють у Техасі, уже більш як десять років заборонено збирати зображення облич, записи голосів та інші біометричні дані людей без їхньої попередньої згоди.
«Відверто порушуючи цей закон, Google принаймні з 2015 року збирав біометричні дані незліченної кількості техасців і використовував їхні обличчя та голоси в комерційних цілях, - заявив генпрокурор. - Відтак по всьому штату пересічні техасці мимоволі стали дійними коровами, яких Google доїть заради прибутку».
Зазначається, що збір даних відбувався через такі продукти, як Google Photos, Google Assistant і Nest Hub Max.
Google, у свою чергу, заявив, що користувачі сервісів мали можливість відімкнути функцію біометричного збору даних.
«Генпрокурор Пекстон вкотре неправильно характеризує наші продукти в черговому безглуздому судовому процесі, - сказав представник Google Хосе Кастанеда. - Ми розставимо всі крапки над «і» в суді».
Цей позов є одним з кількох, поданих різними штатами проти Google зі звинуваченнями в недобросовісній практиці щодо конфіденційності. Зокрема, Техас, Індіана, штат Вашингтон і округ Колумбія подали позов проти Google у січні через «оманливу практику відстеження місцезнаходження», що нібито є втручанням у приватне життя користувачів.