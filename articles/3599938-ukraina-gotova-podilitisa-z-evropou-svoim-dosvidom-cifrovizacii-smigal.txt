Україна має великий досвід та цікаві розробки в ІТ-сфері, якими готова поділитися з Європою.

Про це Прем’єр-міністр Денис Шмигаль сказав на відкритті V українсько-німецького економічного форуму, повідомляє кореспондент Укрінформу.
«Потужна українська екосистема кібербезпеки допоможе Європі долати аналогічні виклики, з якими ми сьогодні всі стикаємося. Український ринок ІТ – величезний простір для інвестицій. Маємо талановитих стартаперів, які можуть наситити Європу новими розробками. Україна може і буде ділитися своїм досвідом цифровізації. Нам є що запропонувати та продемонструвати», - зазначив Шмигаль.
Він нагадав, що навіть після вторгнення росії українські ІТ-підприємства зберегли 95% своїх спроможностей. "У нас є величезний потенціал для побудови розвиненої світової економіки, а в перспективі – перетворення на цифровий хаб азійсько-європейського магістрального інтернет-трафіку", - впевнений глава уряду.
Як повідомлялося, з 24 лютого в Україні триває повномасштабна російська воєнна агресія. Сили оборони чинять запеклий опір російським загарбникам.
Фото: Денис Шмигаль / Телеграм