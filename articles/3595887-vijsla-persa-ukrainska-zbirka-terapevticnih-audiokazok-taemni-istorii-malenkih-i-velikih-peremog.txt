Міжнародний благодійний фонд Parimatch Foundation презентував першу україномовну збірку дитячих аудіоказок «Таємні історії маленьких і великих перемог».

Проєкт націлений на підтримку українських дітей, постраждалих від російської агресії, йдеться в переданому Укрінформу пресрелізі.
Як зазначають в благодійному фонді, ідея проєкту з’явилась в період воєнної ескалації на території України та об’єднала однодумців, які стали партнерами проєкту, а саме - видавництво «Книголав», першу українську аудіокнигарню АБУК та міжнародний медіасервіс MEGOGO. Авторка казок – українська дитяча письменниця, засновниця проєкту підтримки дитячого читання BaraBooka Таня Стус. Разом з дитячою сімейною психологинею Світланою Ройз всі історії дбайливо перевіряли на нетравматичність для дитячої психіки. Ілюстраторкою проєкту стала Марта Кошулінська. Фінальним акордом у такій зірковій команді стала українська співачка Alyosha, яка стала голосом проєкту.
«Таємні історії маленьких і великих перемог» – це збірка оповідань, яка складається із 10 казок з терапевтичним ефектом для дорослих з дітьми дошкільного та молодшого шкільного віку. Казки стануть повсякденним інструментом допомоги для батьків з дітьми, які мають ознаки стресу, тривожності, або у кризових ситуаціях, викликаних війною. Обраний аудіоформат розрахований на те, щоб кожен із користувачів, незважаючи від місця знаходження та країни, в якій проживає, міг користуватись продуктом.
Прослухати аудіокнижку абсолютно безкоштовно можна на платформі АБУК, а також у розділі «Аудіо» у мобільному застосунку MEGOGO на смартфонах на базі iOS та Android, а також в автомобілях із аудіосистемою Android Auto та Apple CarPlay.
“Казки – це завжди хвилюючі історії, які мають щасливий фінал. Коли ми разом, ми завжди маємо перспективи цього щасливого фіналу у будь-яких історіях. Я вірю, що ці казки допоможуть нам об’єднатися в спільних бажаннях і переживаннях ще міцніше, бо любов до всього, що робить нас радісними і щирими, має найпотужнішу силу в світі, а значить — перемагає. Щира подяка усім, хто працював над створенням цього доброго проєкту”, – сказала співачка Alyosha.
Кожна з 10 історій у збірці делікатно й обережно розкриває та пояснює важливі, а подекуди й тривожні або болючі теми про війну. Реальність тут тісно переплітається з казкою. Тому поряд із оповідками про цілком побутові ситуації, що відбуваються з головними героями збірки – Уляною, Святиком і Левом, – тут оживають ще й приховані, таємні історії, які відкриються тим, хто вміє слухати серцем. Годинник, мамин рюкзак, скарбничка, квітка, уламок ракети, поранений будинок, сирена, автівка, біль-зцілення і навіть темрява – усі вони готові поділитися своїми історіями, які допоможуть пройти складні випробування та покажуть шлях до маленьких і великих перемог.
“Терапія казкою – це можливість, перебуваючи у безпечному просторі, торкнутися складних тем та досвідів, зцілити рани від них, вивести їх на поверхню. І в будь-який момент – зупинити казку, щоб дистанціюватись від того, що зараз недоречно чи занадто сильно. Тут усі історії, теми, ілюстрації – обережно вибудовані, щоб слухання та читання книги було безпечним і терапевтичним. Та важливо, щоб батьки перед тим прослухали також передмову”, – розповідає Світлана Ройз, яка провадила супервізію проєкту.
За ініціативи та сприяння Міжнародного благодійного фонду Parimatch Foundation збірка оповідань казкотерапії для дітей була реалізована в межах програми Фонду Mental Health – програми психологічної підтримки українських дітей, які постраждали внаслідок російської агресії.