Вчені з Інституту досліджень космічних променів Токійського університету (Японія) заявили, що починаючи з травня відновлять спроби виявити гравітаційні хвилі у Всесвіті завдяки телескопу KAGRA.

Як передає Укрінформ, про це повідомляє NHK.


Телескоп KAGRA, розташований в префектурі Гіфу, що в центральній Японії, призначений для виявлення крихітних спотворень у просторі та часі, створених масивними подіями, такими як злиття чорних дір або нейтронних зірок.


Підтриманий урядом проєкт KAGRA, який коштував близько 130 мільйонів доларів за поточним обмінним курсом, не зміг виявити гравітаційні хвилі під час перших спостережень у 2020-му році.


За словами директора Інституту й лауреата Нобелівської премії у фізиці Кадзіти Такаакі, пандемія коронавірусу завадила команді зробити достатнє коригування, щоб підвищити чутливість телескопа. Він додав, що учасники проєкту вперше за три роки проведуть нові спостереження в травні.


Команда прагне виявити гравітаційні хвилі протягом запланованого періоду спостереження тривалістю в 18 місяців у співпраці з закордонними установами, які мають досвід у цій галузі.


Дослідники сподіваються досягти десятикратного збільшення чутливості телескопа до весни наступного року.


Зазначається, що проєкт мав завершитися наприкінці березня, але уряд дозволив продовжити його на два роки через затримку, спричинену пандемією.


Як повідомляв Укрінформ, дослідники з Пекінського університету (Китай) заявили, що внутрішнє ядро Землі перестало обертатися в тому ж напрямку, що й сама планета, а можливо, навіть почало обертатися в інший бік.
Фото: NASA