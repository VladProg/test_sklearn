Під головуванням голови Національної комісії України у справах ЮНЕСКО, першої заступниці міністра закордонних справ України Еміне Джапарової відбулося IV засідання Бюро Національної комісії України у справах ЮНЕСКО.

Про це йдеться у повідомленні МЗС України, передає Укрінформ.
Відповідно до нього, крім керівників секторів Нацкомісії, у засіданні Бюро взяли участь координаторка зі зв'язків з громадськістю Бюро ЮНЕСКО в Україні К’яра Бардескі, представники експертного середовища, артист в ім’я миру ЮНЕСКО Герман Макаренко.
Учасники підвели підсумки робити Нацкомісії протягом 2022 року, обговорили актуальні питання порядку денного України в ЮНЕСКО, а також окреслили плани роботи на найближчу перспективу.
Голова Нацкомісії Джапарова поінформувала присутніх про здобутки України в рамках Організації. Зокрема, в контексті протидії агресії рф Виконавча рада ЮНЕСКО ухвалила 14-те рішення «Моніторинг ситуації в Автономній Республіці Крим (Україна)» та рішення «Програма дій та екстреної допомоги ЮНЕСКО Україні».

Джапарова підкреслила також важливість роботи з обмеження участі країни-агресора в рамках Організації. Голова Нацкомісії закликала до активізації роботи на цьому напрямку та висловила подяку за кропітку спільну роботу МЗС, Нацкомісії, дипломатів, МКІП та країн-партнерів, які сприяли позбавленню росії права головувати в Комітеті всесвітньої спадщини ЮНЕСКО.
Під час засідання також відбулася урочиста передача Міністерству культури та інформаційної політики оригіналу сертифікату ЮНЕСКО про включення елементу «Культура приготування українського борщу» до Списку нематеріальної культурної спадщини, що потребує термінової охорони.

Крім того, в контексті фіналізації реформування Нацкомісії, а також з метою поглиблення співпраці України з ЮНЕСКО, під час засідання Бюро одностайно були затверджені Стратегія діяльності Нацкомісії на 2023-2027 роки та Порядок надання статусу Клубу ЮНЕСКО в Україні. Стратегія є принципово новим документом, який має стати для Нацкомісії дорожньою картою подальшої роботи. Еміне Джапарова закликала керівників секторів Нацкомісії приділити особливу увагу розробці планів дій з її реалізації у наступному 2023 році.
Учасники також обговорили підготовку участі української сторони у 42-ій сесії Генеральної конференції ЮНЕСКО (листопад 2023 року), висування кандидатури України до Виконавчої ради ЮНЕСКО на період 2025-2029 роки, перспективи внесення до Списку об’єктів Всесвітньої спадщини ЮНЕСКО у надзвичайному порядку об’єктів, що знаходяться у Попередньому списку ЮНЕСКО (UNESCO Tentative list). Еміне Джапарова наголосила, що в першочерговому порядку мають бути розроблені номінаційні досьє культурних об’єктів, які знаходяться на тимчасово окупованих територіях та зазнають найбільших зазіхань та руйнувань з боку агресора.
Учасники Бюро погодили пропозицію щодо організації та проведення на початку 2023 року Генеральної конференції Нацкомісії.
Фото в тексті: Міністерство закордонних справ