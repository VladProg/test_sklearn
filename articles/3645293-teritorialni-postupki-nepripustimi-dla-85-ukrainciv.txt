Для 85% українців не є припустимими жодні територіальні поступки росії для якнайшвидшого досягнення миру.

Про це свідчать результати опитування, проведені Київським міжнародним інститутом соціології, передає Укрінформ.
Лише 8% респондентів вважають, що для досягнення миру і збереження незалежності можна відмовитися від деяких територій.



“У вересні 87% вважали поступки неприпустимими, але різниця з поточним показником – у межах статистичної похибки, тобто фактично змін не відбулося. Також у вересні стільки ж, скільки й зараз (8%), виступали за переговори і готові були відмовитися від певних територій. При цьому зараз частка тих, хто не підтримує територіальні поступки, трохи, але вища за показник станом на травень 2022 року”, - зазначили соціологи.



Крім того, останнє опитування показало, що у всіх регіонах України абсолютна більшість населення проти будь-яких територіальних поступок. Навіть серед жителів сходу, який зараз зазнає інтенсивних боїв, 80% проти поступок (готові на поступки – лише 9%), а серед жителів півдня – 82% проти поступок (готові – лише 10%).
Також, згідно з соцдослідженням, і серед україномовних, і серед двомовних, і серед російськомовних українців абсолютна більшість проти будь-яких поступок росії.

Як вказав заступник директора КМІС Антон Грушецький, коментуючи результати опитування, українці після 10 місяців виснажливої та жорстокої війни зберігають стійкість та відкидають наратив «потреби територіальних поступок для умиротворення агресора».
Опитування проведено КМІС упродовж 4-27 грудня 2022 року методом телефонних інтерв’ю з використанням комп’ютера (computer-assistedtelephoneinterviews, CATI) на основі випадкової вибірки мобільних телефонних номерів. Опитано 2005 респондентів, що проживають в усіх регіонах України (крім АР Крим). Опитування проводилося з дорослими (у віці 18 років і старше) громадянами України, які на момент опитування проживали на території України (у межах, які контролювалися владою України до 24 лютого 2022 року). До вибірки не включалися жителі територій, які тимчасово не контролювалися владою України до 24 лютого 2022 року (АР Крим, м. Севастополь, окремі райони Донецької та Луганської областей), а також опитування не проводилося з громадянами, які виїхали за кордон після 24 лютого 2022 року.
Формально за звичайних обставин статистична похибка такої вибірки (з імовірністю 0,95 і з врахуванням дизайн-ефекту 1,1) не перевищувала 2,4% для показників, близьких до 50%, 2,1% для показників, близьких до 25%, 1,5% - для показників, близьких до 10%, 1,1% - для показників, близьких до 5%.