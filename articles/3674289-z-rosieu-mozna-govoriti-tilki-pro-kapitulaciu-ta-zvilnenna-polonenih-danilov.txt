З росією можна говорити тільки про капітуляцію та про звільнення полонених. Інші перемовини неможливі.

Про це секретар Ради національної безпеки та оборони Олексій Данілов, сказав в ефірі загальнонаціонального телемарафону “Єдині новини”, передає Укрінформ.
“Ви знаєте мою позицію стосовно рф — ніяких перемовин. Я в них не брав участь і брати не збираюся. З ними можна говорити тільки про капітуляцію. Інших розмов з ними вести не можемо. Єдиний є окремий кейс — це те що стосується обміну полоненими. Це єдина річ, про яку ми можемо з ними говорити, про решту з ними говорити не можемо”, - сказав Данілов.
Він нагадав, що у травні 1997 році Україна підписала з росією договір про дружбу, співробітництво і партнерство, в якому, в тому числі, були визначені і кордони.
“Втім росія вирішила що її внутрішнє законодавство переважає над міжнародним”, - наголосив Данілов, маючи на увазі путінські закони про прийняття до складу рф захоплених українських територій - самопроголошених «л/днр», а також Запорізької та Херсонської областей.
Так само, за його словами, це має бути зрозуміло і тим, хто видає росіянам візи для відвідування країн Європи, зокрема, на відвідування парламентської асамблеї ОБСЄ.
“Люди, які вважають, що законодавство міжнародне, яке є в ОБСЄ, ООН, інших інституціях, їм взагалі на це начхати, вони не збираються його виконувати, але чомусь вони запрошуються туди, і їм дають можливість відвідати Європу”, - сказав Данілов.
Як повідомляв Укрінформ, секретар РНБО Олексій Данілов написав у колонці для «Української правди», що росія готує сценарій внутрішньої дестабілізації в Україні, як єдиний порятунок від своєї військової поразки. Для цього на міжнародних майданчиках та всередині України рф через своїх «експертів» просуває ідеї відмови України від територій Донецької, Луганської областей і Криму в обмін на припинення війни.