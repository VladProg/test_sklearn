Верховна Рада надала нові повноваження Українському культурному фонду, які діятимуть під час воєнного стану.

Відповідний закон №8023 підтримали 314 народних депутатів, передає Укрінформ.
Згідно із пояснювальною запискою, метою документа є підвищення спроможності й автономності УКФ як сталої інституції, що забезпечує підтримку та розвиток проєктів у сферах культури та мистецтв, креативних індустрій в умовах збройної агресії рф, при прийнятті рішень, пов’язаних з його поточною діяльністю, шляхом надання на законодавчому рівні тимчасово, на період дії воєнного стану, окремих повноважень наглядової ради Фонду - центральному органу виконавчої влади, що забезпечує формування та реалізує державну політику у сферах культури та мистецтв, та дирекції Фонду.
Водночас наглядова рада продовжуватиме реалізувати повноваження щодо здійснення контролю за діяльністю УКФ.
Зокрема, до Закону «Про Український культурний фонд» додано пункт, що закріплює повноваження центрального органу виконавчої влади, який забезпечує формування та реалізує державну політику у сферах культури та мистецтв, щодо затвердження регламентів наглядової ради та дирекції Фонду, а також порядку контролю освоєння коштів, виділених для реалізації культурних проєктів тощо.
Згідно із законом, голова наглядової ради Фонду вноситиме на розгляд проєкт регламенту наглядової ради та пропозиції щодо внесення змін до нього.