Від початку епідсезону на грип та ГРВІ перехворіли близько 2 мільйонів українців, МОЗ фіксує смертельні випадки. Проте в жодній області не зафіксовано перевищення епідемічних порогів.

Як передає Укрінформ, про це розповів заступник міністра охорони здоров’я, головний державний санітарний лікар Ігор Кузін в інтерв’ю на ютуб-каналі UNICEF Ukraine.


«Епідемічний сезон по грипу, який зараз, я би назвав його з одного боку спокійним, тобто ми не фіксуємо перевищення епідемічних порогів… Станом на сьогодні в жодній області України не перевищено епідемічних порогів по грипу. Але захворюваність тримається на доволі високому рівні, і вже перехворіло на грип та ГРВІ близько 2 мільйонів українців», - сказав він.


Кузін додав, що цього року фіксують смертельні випадки внаслідок грипу, хоча минулого року летальних випадків не було зафіксовано. Тобто цього року грип протікає важче.


Водночас головний державний санітарний лікар закликав вакцинуватися від грипу.


Як повідомлялося, 27 січня Кузін заявив, що із початку епідсезону, тобто з жовтня 2022 року, на грип та ГРВІ перехворіло 1,8 млн українців, зафіксовано вісім летальних випадків внаслідок ускладнень грипу.