Новий підвид COVID-19 "Кракен" передається швидше, але свідчень про те, що його перебіг більш важкий чи призводить до збільшення смертності, немає.

Про це на брифінгу в Медіацентрі Україна – Укрінформ сказав заступник міністра охорони здоров’я, головний державний санітарний лікар Ігор Кузін.
"Стосовно його особливостей, то специфічних симптомів його немає, він перебігає як звичайна коронавірусна інфекція. Але є певні його вірусологічні, імунологічні особливості. По суті, цей підвид є таким, який найбільш ефективно уходить від імунної відповіді. І він має підвищену тенденцію до швидкості передачі, тобто передається на 8% більше, аніж середньостатистичний "Омікрон". У США, де чітко фіксуються всі лінії, він призвів до зростання захворюваності від 1% до 8% майже за три тижні. Це єдині його особливості, але зараз якихось переконливих доказів того, що він може протікати в більш важкій формі, що він є агресивним чи викликає більше показників смертності чи може викликати більший відсоток саме супутніх станів, – такої інформації немає. Але наукові дослідження тривають", – сказав Кузін.
Він нагадав, що з 2021 року в Україні проводиться секвенування геному COVID-19, щоб виявити, які типи коронавірусу циркулюють Україною. Наразі на базі Центру громадського здоров’я вже було проведено 900 таких досліджень, і за словами Кузіна, в 2023 році буде розширено мережу проведення таких досліджень.
Загалом, як зазначив держсанлікар, нині в Україні фіксується 12 підтипів "Омікрону".
За його словами, чим довше він буде циркулювати, тим більше підтипів вірусу буде виявлятися в Україні.
Кузін нагадав, що 23 січня дослідженням був виявлений перший випадок інфікування "Кракеном": він був зафіксований у Сумській області у чоловіка, який не виїжджав за межі України. Держсанлікар повідомив, що зараз цей пацієнт повністю одужав, вже перебуває вдома. Наразі це перший і єдиний лабораторно підтверджений випадок "Кракену" в країні. МОЗ і надалі буде спостерігати за циркуляцією цього штаму.