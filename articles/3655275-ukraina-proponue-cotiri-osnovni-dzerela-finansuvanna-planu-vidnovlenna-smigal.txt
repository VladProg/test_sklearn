Україна розраховує, що наступна конференція щодо відновлення України в Лондоні дозволить мобілізувати міжнародну підтримку для швидкого відновлення країни та пропонує чотири основні джерела фінансування.

На цьому наголосив Прем’єр-міністр Денис Шмигаль на брифінгу з міністром закордонних справ Швейцарії Ігнаціо Кассісом та міністром з питань бізнесу, енергетики та промислової стратегії Великої Британії Грантом Шаппсом у Давосі, передає Укрінформ із посиланням на Урядовий портал.
«Основне відшкодування збитків має понести агресор. Для притягнення росії до відповідальності за злочини важливо напрацювати відповідні механізми міжнародного права. Ми розраховуємо, що разом із партнерами ми чітко зафіксуємо положення про те, завдяки яким ресурсам має відбуватися довгострокове відновлення», – сказав Шмигаль.

За його словами, від конференції в Лондоні у червні цього року Україна очікує чіткого визначення ресурсів, завдяки яким буде відбуватися відновлення. При цьому він нагадав, що в Лугано Україна презентувала проєкт Плану відновлення. Також були затверджені принципи, на яких має базуватись відновлення, і Україна вже працює над виконанням своїх зобов’язань.
Зокрема, за словами глави уряду, Україна пропонує чотири основні джерела фінансування Плану відновлення: конфісковані російські кошти в Україні та світі, кошти міжнародних партнерів, в тому числі міжнародних фінансових організацій, безпосередньо кошти з державного бюджету України, а також кошти донорів та приватного сектору.
Шмигаль наголосив, що стати частиною відновлення України сьогодні – це найпотужніша інвестиція в майбутнє.

Міністр закордонних справ Швейцарії Ігнаціо Кассіс зі свого боку зазначив, що в Лондоні продовжиться робота над рішеннями, які були прийняті в Лугано. «Я вважаю, що нам потрібен компас, за яким би ми слідували навіть у такі темні часи, як ми зараз переживаємо. Декларація Лугано служить саме таким компасом», — сказав Кассіс.
Міністр з питань бізнесу та енергетики Шаппс сказав: «Наша непохитна прихильність Україні також полягає в допомозі із залучення фінансової підтримки, яка необхідна їй для відновлення після руйнувань, жорстоко завданих москвою». Шаппс висловив впевненість, що Велика Британія впорається з викликом мобілізації підтримки України з усього світу.
Як повідомлялося, захід відбувся за підсумками зустрічі, присвяченій Конференції з відновлення України «З Лугано до Лондона» в межах Всесвітнього економічного форуму.
4-5 липня 2022 року в Лугано (Швейцарія) відбулася Конференція з питань відновлення України після збройної агресії російської федерації.
5 липня представники понад 40 країн і близько 20 міжнародних організацій за результатами Міжнародної конференції схвалили Декларацію Лугано і пообіцяли підтримувати Україну.
За даними уряду, план відновлення України вже зараз оцінюється у 750 млрд дол.
Фото: КМУ