У столиці люди збираються на церемонію прощання із загиблим у Броварах у середу керівництвом і співробітниками Міністерства внутрішніх справ.

Церемонія прощання проходитиме в Українському домі, передає кореспондент Укрінформу.
Люди принесли як окремі букети квітів жовто-синього і червоного кольорів з жовто-синіми стрічками, так і великі вінки жовто-синіх і червоних квітів.
На місці чергують карета "швидкої", авто поліції і самі поліцейські, зокрема - поліція діалогу.
Людей будуть пропускати через металеву рамку до місця проведення прощання. Наразі тут зібралося понад 170 осіб. Серед звичайних громадян присутні і особи у військовій формі.

Рух по Інститутській. і Хрещатику на під'їзді до Українського дому обмежений.
Поховання заплановане на Байковому кладовищі.
Як повідомлялося, вранці 18 січня у Броварах поруч із дитсадком та житловим будинком упав гелікоптер ДСНС, на борту якого перебували 10 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.
За останніми даними ДСНС, на місці падіння гелікоптера виявлено 14 загиблих, серед них 1 дитина.
Прем’єр-міністр України Денис Шмигаль доручив створити спеціальну групу для розслідування всіх обставин трагедії.
Уряд призначив Ігоря Клименка заступником міністра внутрішніх справ — головою Національної поліції України, і поклав на нього виконання обов’язків міністра внутрішніх справ.
Фото: Портал МВС