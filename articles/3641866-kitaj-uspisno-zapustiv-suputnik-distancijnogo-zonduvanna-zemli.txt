Влада Китаю у вівторок, 27 грудня, успішно запустила супутник дистанційного зондування Землі високої роздільної здатності "Гаофень-11 04".

Як передає Укрінформ, про це повідомляє Сіньхуа.
Запуск супутника було здійснено о 15:37 за пекінським часом із космодрому Тайюань на півночі Китаю за допомогою ракети-носія "Чанчжен-4Б".
За деякий час супутник було виведено на задану орбіту.
Космічний апарат використовуватиметься для дослідження земельних ресурсів, у сфері міського планування, проєктування дорожньої мережі, оцінки врожайності сільгоспкультур та запобігання стихійним лихам, а також для пом'якшення їх наслідків.
Для ракет-носіїв серії "Чанчжен" цей політ став уже 457-м.
Як повідомляв Укрінформ, китайська компанія GalaxySpace прискорює дослідження та розробку супутників із пласкими панелями, які можна у великій кількості відправляти в космос з метою швидкого створення сузір'я супутникового інтернету.
Фото: Сіньхуа