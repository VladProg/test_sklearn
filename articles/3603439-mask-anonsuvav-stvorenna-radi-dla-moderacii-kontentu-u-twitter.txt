Мільярдер Ілон Маск, який завершив покупку компанії Twitter, анонсував створення ради для модерації контенту «з різними точками зору».

Про це Маск написав у Твіттері, передає Укрінформ.
«Twitter сформує раду з модерації контенту з дуже різними точками зору. Жодних важливих рішень щодо вмісту чи відновлення облікового запису не буде прийнято до того, як ця рада збереться», - повідомив Маск.


To be super clear, we have not yet made any changes to Twitter’s content moderation policies https://t.co/k4guTsXOIu
— Elon Musk (@elonmusk) October 29, 2022

Водночас він заявив, що поки що не було внесено жодних змін у політику модерації вмісту Twitter.
Як повідомлялося, напередодні Ілон Маск завершив угоду про купівлю компанії Twitter вартістю 44 млрд дол. та звільнив вище керівництво компанії.
Маск у квітні запропонував Twitter Inc викупити її акції в угоді загальною сумою близько 44 млрд дол. Утім, після початку переговорного процесу бізнесмен заявив, що відмовляється від своєї пропозиції через те, що компанія порушила домовленості й надала хибну інформацію.
Ішлося про те, що керівництво компанії начебто намагалося ввести в оману щодо кількості користувачів соцмережі – через велику кількість ботів. Крім того, конфлікт виник на тлі виплати Twitter Inc багатомільйонної компенсації колишньому начальнику служби мережі та його адвокатам без згоди Маска. Претензії з боку мільярдера висувалися також у зв’язку з приховуванням керівництвом компанії випадків порушення правил кібербезпеки, в тому числі зламів облікових записів користувачів.
Компанія звернулася до суду у зв’язку зі спором, який виник із мільярдером.