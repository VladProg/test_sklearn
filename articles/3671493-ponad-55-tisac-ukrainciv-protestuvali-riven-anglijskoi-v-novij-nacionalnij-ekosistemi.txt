Протягом тижня 55 779 українців скористалися Національною екосистемою вивчення та тестування рівня володіння англійською мовою.

Про це повідомляє пресслужба Міністерства культури та інформаційної політики, передає Укрінформ.

«Всього за тиждень сайт вже відвідали понад 55 тисяч користувачів, що говорить про актуальність даного ресурсу», – заявив очільник МКІП Олександр Ткаченко.
Зазначається, що за 7 днів екосистемою з вивчення англійської скористувалися 55 779 осіб. Водночас протестували свій актуальний рівень англійської 32 891 українців. Також 13 284 особи звернулися до маркет-плейсу сервісів навчання англійської мови, а наймасовішій освітній онлайнпроєкт України «Lingva.Skills» об’єднав 21 708 осіб.
Як повідомлялося, Міністерство культури та інформаційної політики, Міністерство освіти і науки та Асоціація інноваційної та цифрової освіти минулого тижня презентували Національну екосистему вивчення та тестування рівня володіння англійською мовою в рамках Дорожньої Карти впровадження англійської мови як мови міжнародного спілкування в Україні.