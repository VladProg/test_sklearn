У керівництва України і США є однакове розуміння, що таке перемога у війні з росією.

Про це сказав глава Офісу Президента України Андрій Єрмак сьогодні під час спілкування з журналістами в Києві, коментуючи нещодавній візит Президента США Джозефа Байдена в Україну, передає кореспондент Укрінформу.
За його словами, у керівництва України і США є однакове розуміння, що таке перемога: повернення до міжнародно визнаних кордонів 1991 року.
Глава ОП сказав, що у Байдена є конкретне розуміння того, що ми потребуємо.
"Важливо, що Україна сьогодні задає тренд, що ми повинні бути учасниками нової системи безпеки, що ми маємо отримати гарантії безпеки", - сказав він.
За словами Єрмака, дуже важливе особисте ставлення президента тієї чи іншої країни до війни, яку рф розв'язала проти України. Для Байдена - "це особиста справа. Він хоче і робить все, щоб Україна перемогла". Глава ОП переконаний, що "ми отримаємо все, що нам потрібно. Я не кажу, що це буде завтра". За його словами, Байден особисто відчуває біль кожного українця. "Я не почув, що щось неможливо нам отримати. Я вірю, що американці є і будуть нашими стратегічними партнерами. Це буде наша спільна перемога. Україна пройшла дуже великий шлях - 2 революції, війна… Я переконаний, що після перемоги Україна стане лідером в регіоні", - сказав Єрмак.
Як повідомляв Укрінформ, глава Білого дому Джо Байден заявив, що цього тижня США та союзники оголосять новий потужний пакет санкцій проти росії, щоб притягти її до відповідальності за злочини, які вона чинить в Україні.
Фото: ОП