Кабінет Міністрів схвалив проєкт закону, який дозволить позбавити звання Героя України осіб, щодо яких вжито санкції, зокрема народного депутата Юрія Бойка.

Як передає Укрінформ, про це Прем’єр-міністр Денис Шмигаль повідомив у Телеграмі.
Він зауважив, що раніше на сайті Президента України петиція щодо позбавлення нардепа Юрія Бойка звання Героя України набрала 25 тис. голосів. Міжвідомча робоча група — серед якої представники уряду, НАЗК, СБУ, НАБУ, ГПУ та інших органів — дійшла висновку, що через колізію чинного законодавства деяких діячів, станом на сьогодні, неможливо позбавити вищих державних нагород.

«Тому ще в грудні я доручив Мін’юсту і першій віцепрем’єрці напрацювати зміни до законодавства. Це доручення виконано, і сьогодні уряд схвалив відповідний проєкт закону. Він передбачає, що накладення санкцій на особу дає підстави для позбавлення її державних нагород», - зазначив Шмигаль.
Уряд також дав робочій групі доручення повторно розглянути питання щодо позбавлення Бойка звання "Герой України" та винести пропозиції на розгляд РНБО одночасно з набуттям чинності вже згаданого законопроєкту.
Як повідомлялося, звання “Герой України” народному депутату, який був обраний до Верховної Ради за списком нині забороненої партії “Опозиційна платформа — За життя” Юрію Бойку присвоїв другий Президент України Леонід Кучма 2004 року.
У грудні 2022 року Президент Володимир Зеленський відповів на петицію, в якій вимагалося "негайно позбавити Юрія Бойка звання "Герой України". Зеленський тоді заявив, що звернувся до Шмигаля з проханням проаналізувати наявність обґрунтованих підстав для застосування санкції, а саме позбавлення звання, щодо Бойка.
Касаційний адміністративний суд у складі Верховного Суду 15 вересня остаточно заборонив діяльність в Україні проросійської політичної партії “Опозиційна платформа – За життя” (“ОПЗЖ”).
Фото: Krym.org (RFE/RL)