Корпорація Microsoft заявила, що у роботі її сервісів, зокрема Teams та Outlook, стався масштабний збій.

Як передає Укрінформ, про це повідомляє Reuters.
«Ми виявили потенційну мережеву проблему та переглядаємо телеметрію, щоб визначити наступні кроки з усунення несправностей», – заявили у компанії.
Microsoft не розголошує кількість користувачів, які постраждали від збою, але дані вебсайту Downdetector показали понад 3900 інцидентів в Індії та понад 900 в Японії.
Повідомлення про збої також були в Австралії, Великій Британії та Об’єднаних Арабських Еміратах.
Також проблеми з роботою низки сервісів спостерігалися у користувачів в Україні.
Під час збою більшість користувачів не могли обмінюватися повідомленнями, приєднуватися до дзвінків або використовувати будь-які функції програми Teams.
Серед інших постраждалих служб були Microsoft Exchange Online, SharePoint Online, OneDrive for Business.
Як відомо, Microsoft Teams – центр для командної роботи в Office 365 від Microsoft, який інтегрує користувачів, вміст і засоби, необхідні для ефективнішої роботи.
Застосунок об'єднує в спільному робочому середовищі, яке містить чат для нарад, файлообмінник та корпоративні програми. Розроблений для смартфонів, що працюють на платформах Android, iOS, Windows Phone і комп'ютерів з операційною системою Windows 10 S, Windows 7 та вище або Mac OS X 10.10 та новіше.
Microsoft Teams є конкурентом таких сервісів, як Slack, і є еволюційним оновленням від Microsoft Skype для бізнесу.