Україна разом із 16-ма партнерськими європейськими інституціями запустила фонд для підтримки вітчизняних кінопродюсерів.

Про це поінформував міністр культури та інформаційної політики Олександр Ткаченко в Телеграмі, передає Укрінформ.
«Тривала робота була пророблена нашими європейськими партнерами, і ми вдячні міністерці культури Франції Рімі Абдул Малак, яка прислухалася до моєї ідеї щодо запуску спільного фонду для підтримки українських кінопродюсерів. До заклику міністерки культури Франції долучилися 16 партнерських інституцій з 13 країн Євросоюзу», - йдеться у дописі.
Ткаченко зауважив, що про запуск цього фонду також оголосили державний міністр культури та ЗМІ Німеччини Клаудія Рот та міністр культури та юстиції Люксембурга Сем Тансон "сьогодні в рамках Берлінале".


Очільник МКІП зауважив, що відтепер українські кінопродюсери матимуть змогу отримати кошти на девелопмент чи пост-продакшн своїх спільних проєктів з європейськими партнерами.
Як повідомлялося, Берлінський міжнародний кінофестиваль проходить з 16 по 26 лютого. Цьогоріч Україну представляють шість фільмів.
У рамках 73-го Берлінського міжнародного кінофестивалю презентовано фільм Шона Пенна Superpower про війну росії проти України.