У Національного антикорупційного бюро України новий директор може з'явитися вже через тиждень.

Як передає власний кореспондент Укрінформу, про це заявив Володимир Зеленський під час онлайн-спілкування зі студентами Коледжу Європи у польському Натоліні.


"У нас розвинута антикорупційна інфраструктура. Ми також дуже непогано на цьому шляху просуваємося вперед. Нам залишився тільки конкурс на голову Національного антикорупційного бюро. І через тиждень ми вже будемо мати керівника цього органу", - сказав Зеленський.


За його словами, після цього усі антикорупційні інституції Україні "будуть працювати на 100%".


Під час спілкування зі студентами Президент також відзначив добрі результати процесу деолігархізації в Україні та реформу судової системи.
Говорячи про війну, глава держави зауважив, що миру не буде, допоки триватиме окупація росією частини українських територій. Він закликав світову спільноту до рішучої підтримки Україні з метою відновлення територіальної цілісності у межах міжнародно визнаних кордонів.


Як повідомлялося, Прем’єр-міністр Денис Шмигаль висловив сподівання, що конкурсна комісія відбере трьох кандидатів на директора НАБУ до 31 січня.
17 січня комісія з проведення конкурсу на зайняття посади директора НАБУ за результатами тестування загальних здібностей відсіяла 28 кандидатів. До наступного раунду пройшли 22 претенденти. Наступний етап – практичне завдання – має відбутися в один день одночасно для всіх кандидатів.


Повноваження попереднього директора НАБУ Артема Ситника закінчилися 16 квітня 2022 року.
Фото: ОП