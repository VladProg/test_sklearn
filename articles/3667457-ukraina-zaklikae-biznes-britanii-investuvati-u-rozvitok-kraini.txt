Україна закликає британський бізнес інвестувати у розвиток країни вже зараз, не чекаючи закінчення війни, щоб допомогти українським підприємствам розвиватися.

Як передає Укрінформ, про це повідомляє пресслужба Мінекономіки.


«Наразі вже готове інвестиційне меню на платформі AdvantageUkraine, в якому запропоновано понад 50 інвестиційних проєктів на суму майже 9 млрд доларів США. Ми закликаємо британський бізнес інвестувати у розвиток України зараз, не чекаючи закінчення війни, щоб допомогти українським підприємствам розвиватися. Програма відновлення України, зокрема, дасть новий імпульс європейській економіці», - зазначила перший віцепрем'єр-міністр - міністр економіки України Юлія Свириденко.


В Україні очікують на приватні інвестиції в оборону, сільське господарство, ІТ, відновлювану енергетику, видобуток і зберігання газу, розвиток логістики, будівництво тощо.


Україна пропонує об'єкти для забудови, які можна розмістити в індустріальних парках, податкові пільги, страхування воєнних ризиків від MIGA та DFC, що покриває до 90% потенційних збитків, кредитування від міжнародних фінансових організацій та покриття кредитних ризиків.


«Ми зацікавлені в тому, щоб створити всі умови для розвитку українського та міжнародного бізнес-партнерства. Такі інвестиційні компанії, як Black Rock і J.P. Morgan, вже працюють над розбудовою сприятливого бізнес- та інвестиційного клімату в Україні. Крім того, організації IFC, ЄБРР, ЄІБ надають пряме довгострокове та доступне кредитування. Попри складні обставини українська економіка демонструє стійкість, і ми розраховуємо на подальшу підтримку наших міжнародних партнерів та реалізацію спільних інвестиційних проєктів», - сказала Свириденко.


Як повідомлялося, ініціативу із залучення інвестицій Advantage Ukraine було презентовано 6 вересня. На платформі зібрано інвестиційні проєкти та можливості у 10 галузях економіки із загальним потенціалом на суму понад $400 млрд.