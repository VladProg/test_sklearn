Компанія «Київстар» приділяє велику увагу питанням кібербезпеки та захисту своїх абонентів від кіберзагроз. Її фахівці долучилися до тестування роботи системи захисту від фінансового фішингу, який використовують кіберзлочинці для привласнення коштів та збору персональних даних.

Про це Укрінформу повідомили в пресслужбі компанії.
«Київстар системно підтримує державу та абонентів, надаючи зв'язок під час війни, інвестуючи в розвиток телеком-ринку, долучаючись до цифрової розбудови країни, а також підтримуючи напрям протидії кібершахрайству. Ми розуміємо, що одним із компонентів міцного кіберзахисту України є плідна взаємодія бізнесу та держави. Напрацювавши суттєву експертизу в напрямі кібербезпеки, компанія одразу доєдналася до проєкту НКЦК та НБУ з побудови системи обмеження шкідливих доменів», – розповів директор з регуляторного забезпечення Київстару Олександр Когут.

На його переконання, фінансове шахрайство є одним із проявів гібридної війни, тож лише об’єднавши зусилля, ми зможемо ефективно захистити українців.
Як повідомлялось, Національний координаційний центр кібербезпеки (НКЦК) при Раді національної безпеки і оборони України спільно з Національним банком України запустили проєкт із протидії кібершахрайству у фінансовому секторі. Першим великим провайдером, який активно долучився до проєкту, стала компанія Київстар.
Головна мета проєкту – посилити захист громадян від кіберзлочинців, які активізували діяльність у період воєнного стану в Україні. Для крадіжки коштів зловмисники проводять фішингові кампанії, метою яких є виманювання даних для доступу до банківських рахунків, також вони організовують фейкові збори коштів для надання допомоги ЗСУ.
У 2022 році НБУ виявив близько 4500 фішингових ресурсів, для порівняння – у 2021 році ця цифра була на порядок меншою.
Восени минулого року НКЦК було створено робочу групу, до якої увійшли представники державних органів та провайдери з найбільшою інфраструктурою. Відбулося успішне тестування роботи системи захисту від фінансового фішингу.
Київстар – найбільший український оператор електронних комунікацій, що станом на червень 2022 року обслуговував 24,4 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги на основі широкого спектра мобільних і фіксованих технологій, у тому числі 4G.