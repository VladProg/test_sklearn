Організація PEN America представила своє дослідження про вплив російської агресії на українську культуру.

Про це написав міністр культури та інформаційної політики Олександр Ткаченко в Телеграмі, передає Укрінформ.
"Документування російських злочинів проти культури України одна з наших першочергових задач. Організація PEN America сьогодні представила нам своє дослідження про вплив російської агресії на українську культуру. Ми зустрілись з Сюзанною Носсель, генеральним директором PEN America та командою організації. PEN America — це загальнонаціональна спільнота, яка налічує понад 7500 романістів, журналістів, авторів наукової літератури, редакторів, поетів, есеїстів, драматургів, видавців, перекладачів та інших професіоналів у письменництві", - написав Ткаченко.
Він зазначив, що Україна прагне об'єднати митців всього світу, аби запобігти російській агресії, не тільки військовій, а культурній та пропагандистській. За його словами, країні дуже важлива підтримка в оприлюдненні злочинів росії, втратах нашої культурної сфери та об‘єднання зусиль на її підтримку.
Як повідомлялося, майже 70 закладів культури отримали гуманітарну допомогу від європейських партнерів.