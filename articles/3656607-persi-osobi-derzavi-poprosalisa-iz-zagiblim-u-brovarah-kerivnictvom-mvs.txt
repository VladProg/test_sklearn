У столиці в Українському домі із загиблим у Броварах у середу керівництвом і співробітниками Міністерства внутрішніх справ попрощалися керівництво держави і правоохоронних органів.

Про це передає кореспондент Укрінформу.
Окрім Президента Володимира Зеленського, тут був і керівник Офісу Президента Андрій Єрмак.
Серед присутніх чиновників і правоохоронців були заступник міністра внутрішніх справ Ігор Бондаренко, радник глави МВС Ростислав Смірнов, начальник поліції Київщини Андрій Нєбитов, начальник столичної поліції Іван Вигівський, голова Нацполіції Ігор Клименко.

Прийшли попрощатися із загиблими і секретар РНБО Олексій Данілов, голова Головного управління розвідки Міноборони Кирило Буданов, генпрокурор Андрій Костін, директор Держбюро розслідувань Олексій Сухачов, Посол Великої Британії в Україні Мелінда Сіммонс, Предстоятель ПЦУ Блаженніший Епіфаній, колишній предстоятель УПЦ КП Філарет.

Були тут і Голова Верховної Ради України Руслан Стефанчук, народні депутати Юлія Тимошенко, Сергій Іонушас, Давид Арахамія, Дмитро Разумков, Артур Герасимов, Олена Шуляк, Андрій Герус та інші.
На екрані під час проведення церемонії транслювалися архівні кадри із людьми, чию пам'ять вшановували присутні, зокрема - Денисом Монастирським, який був главою МВС, Євгенієм Єніним, який був ого першим заступником, Юрієм Лубковичем, який працював держсекретарем МВС, Тетяною Шутяк, яка працювала заступником керівника Патронатної служби МВС, фотографом МВС Миколою Анацьким та іншими.
Деякі з присутніх плакали під час цієї церемонії.

Черга з небайдужих громадян, які прийшли попрощатися з загиблими, перед входом до Українського дому - орієнтовно 100 метрів. Потім заплановано поховання на Байковому кладовищі.

Як повідомлялося, вранці 18 січня у Броварах поруч із дитсадком та житловим будинком упав гелікоптер ДСНС, на борту якого перебували 9 людей, у тому числі міністр внутрішніх справ Денис Монастирський, його перший заступник Євгеній Єнін та державний секретар МВС Юрій Лубкович.

За останніми даними ДСНС, на місці падіння вертольота виявлено 14 загиблих осіб, серед них 1 дитина та 10 осіб, які перебували на борту.
Прем’єр-міністр України Денис Шмигаль доручив створити спеціальну групу для розслідування всіх обставин трагедії.
Уряд призначив Ігоря Клименка заступником міністра внутрішніх справ — головою Національної поліції України, і поклав на нього виконання обов’язків міністра внутрішніх справ.