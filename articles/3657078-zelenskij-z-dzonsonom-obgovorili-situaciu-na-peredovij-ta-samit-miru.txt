Президент України Володимир Зеленський поінформував колишнього прем’єр-міністра Великої Британії Бориса Джонсона про ситуацію на передовій.

Як передає Укрінформ, про це повідомляє пресслужба Офісу глави Української держави.






Зеленський зустрівся із Джонсоном у Києві / Фото: ОП











































Зеленський зустрівся з Джонсоном, який перебуває з візитом у Києві. Глава держави відзначив активну публічну підтримку України з боку британського політика.
“Я чув ваші заяви у Давосі, дуже дякую за них. Дякую за підтримку нашої країни”, – зауважив Президент.
Під час зустрічі Зеленський і Джонсон обмінялися думками щодо практичних кроків, які може здійснити британський політик для того, щоб допомогти Україні в цей важкий час. Зокрема, обговорювалося питання підготовки “саміту миру”, який планують провести з метою реалізації формули миру, яку Президент представив лідерам “Групи двадцяти” минулого року.
“Одним із пунктів формули миру є гарантії безпеки для України”, – зазначив Глава держави.
“Впевнений, що найкращою гарантією для нас було б членство в НАТО. Важливо активно просувати думку про те, що наша держава повинна стати членом Альянсу”, – наголосив Зеленський.
На прохання Джонсона Президент докладно поінформував його про ситуацію на передовій. Глава держави висловив переконання в тому, що завдяки потужній підтримці партнерів Україні вдасться зупинити російського агресора та звільнити всі тимчасово окуповані території.
“росії не допоможе додаткова мобілізація, її армія не має мотивації”, – заявив Зеленський.
“Однак нам потрібно більше зброї: танки, літаки, далекобійна ракетна зброя”, – додав Президент.
Він подякував Великій Британії, всьому британському народу за потужну лідерську оборонну й економічну підтримку.
Як повідомляв Укрінформ, колишній прем’єр-міністр Великої Британії Борис Джонсон відвідав Бучу та Бородянку в Київській області. Він ознайомився із руйнуваннями, яких населені пункти зазнали під час захоплення територій російськими загарбниками.