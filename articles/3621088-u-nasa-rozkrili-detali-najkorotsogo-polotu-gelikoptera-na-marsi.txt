Національне управління з аеронавтики і дослідження космічного простору США (NASA) заявило про успішне завершення 34-го польоту свого марсіанського гелікоптера Ingenuity.

Про це у Твіттері повідомляє Лабораторія реактивного руху NASA (JPL), передає Укрінформ.
“Гелікоптер Ingenuity здійснив найкоротший політ в історії марсіанської авіації!”, - заявили в JPL.
Зазначається, що гвинтокрил NASA в рамках свого вже 34-го рейсу на Червоній планеті піднявся на висоту п'ять метрів упродовж 18 секунд.
“У цьому польоті перевірялися можливості великого оновлення програмного забезпечення”, - зазначили в Лабораторії.
Як повідомляв Укрінформ, гелікоптер Ingenuity був доставлений на Червону планету разом з марсоходом Perseverance NASA 18 лютого 2021 року, після майже семи місяців польоту. Свій перший політ Ingenuity здійснив 19 квітня. Вертоліт вартістю 85 млн доларів США став першим літальним апаратом, запущеним на іншій планеті.
Фото: NASA/JPL-Caltech