Пам'ятний знак, присвячений українському письменнику, науковцю і мислителю Івану Франку, відкрили у хорватському Ловрані за участю керівників парламентів двох країн.

Про це повідомив Голова Верховної Ради Руслан Стефанчук на сторінці у Фейсбуці, передає Укрінформ.
"Сьогодні разом з Головою хорватського Сабору Горданом Яндроковичем мав честь відкрити пам‘ятний знак у Ловрані, присвячений Івану Франку", - зазначив спікер, назвавши Каменяра "постаттю, що об’єднує хорватський та український народи".

За його словами, у цьому місті, де у 1909 році Франко проходив лікування та черпав натхнення, встановлена скульптурна композиція "Поет і Птах", яка символізуватиме віру у те, "що, попри недугу, завжди є сила, яка дає нам внутрішню міць".
Стефанчук наголосив на символічності цього пам'ятного знака.
"Сьогодні український народ бореться з варварською агресією росії, яка уособлює хворобу імперського режиму країни-терориста. І Хорватія з перших днів війни подає усьому світу приклад європейської солідарності та підтримки України у боротьбі з новітнім варварством", - заявив Голова ВР.
Як повідомлялося,Хорватія має намір приєднатися до позову України проти росії в Міжнародному кримінальному суді.
Фото: Ruslan Stefanchuk, Facebook