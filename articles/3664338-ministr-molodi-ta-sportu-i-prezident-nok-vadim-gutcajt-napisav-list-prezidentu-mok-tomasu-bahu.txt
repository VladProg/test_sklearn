НОК опублікували лист Вадима Гутцайта президенту МОК Томасу Баху.

Лист опублікували на сайті Національного олімпійського комітету, передає Укрінформ.
«Хочу підкреслити, що саме Росія і Білорусь порушили олімпійське перемир'я. Ні для кого не секрет, що НОКи в цих країнах знаходяться під повним контролем урядів і, крім того, багато членів олімпійських команд є військовослужбовцями їхніх Збройних Сил. Збройні сили, які щодня вбивають сотні мирних людей, у тому числі й членів української олімпійської родини. Багато представників світової спортивної спільноти були шоковані, коли президент Олімпійського комітету Росії заявив, що для членів російської олімпійської збірної це честь брати участь у війні проти України. Багато російських олімпійців і багато активних спортсменів відкрито підтримують і заохочують дії російського уряду щодо вторгнення в Україну», - написав Гутцайт.
Він також наголосив на незмінній позиції України стосовно можливого допуску росіян і білорусів до Олімпіади.
«За цих обставин ми хочемо ще раз наголосити на незмінній позиції України, що поки російські війська за підтримки уряду Білорусі продовжують геноцид народу України, російським та білоруським спортсменам необхідно заборонити участь у міжнародних змаганнях в будь-якому статусі, в тому числі нейтральному. З огляду на вищезазначене, Виконком НОК України прийняв рішення розпочати консультації з національними спортивними федераціями щодо можливого бойкоту Олімпійських ігор у Парижі 2024 року у разі дозволу російським та білоруським спортсменам повернутися на міжнародні спортивні арени до припинення агресії Росії проти України», - сказано в листі.
Як повідомлялося, Міжнародний олімпійський комітет оприлюднив заяву, в якій допустив можливість участі росіян і білорусів на Олімпіаді в Парижі під нейтральним прапором. На заяву вже відреагували Президент України Володимир Зеленський, міністр молоді та спорту Вадим Гутцайт, міністр закордонних справ Дмитро Кулеба та інші посадовці. На знак протесту Україна може бойкотувати паризькі Ігри.
Як повідомляв Укрінформ, 3 лютого о 15:00 у пресцентрі Українського національного інформаційного агентства «Укрінформ» відбудеться пресконференція на тему: «Олімпіада-2024: Позиція НОК України щодо участі в міжнародних змаганнях у випадку допуску до них російських і білоруських спортсменів».