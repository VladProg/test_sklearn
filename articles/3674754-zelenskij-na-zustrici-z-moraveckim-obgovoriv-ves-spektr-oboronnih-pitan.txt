Під час перемовин Президента України Володимира Зеленського з прем'єр-міністром Польщі Матеушем Моравецьким сторони обговорили весь спектр оборонних питань - від озброєння до нових санкцій проти агресора.

Про це за підсумками візиту до України прем'єр-міністра Польщі Матеуша Моравецького в Телеграмі написав Президент України, передає Укрінформ.
"Сьогодні під час перемовин із прем’єр-міністром Польщі Матеушем Моравецьким ми обговорили весь спектр оборонних питань. Це стосується і зброї для України, завдяки якій пришвидшиться російська поразка на полі бою, і нових санкцій проти росії. Окремо хочу відзначити нашу взаємодію щодо лікування та реабілітації українських воїнів. Упевнений, що це залишиться в історії народів доброю пам'яттю", - написав Зеленський.
Президент України подякував прем'єр-міністру Польщі Матеушу Моравецькому і польському народу за розуміння ситуації та потреб України.

Відео: Офіс президента
Він відзначив, що Польща була з Україною ще до початку повномасштабної війни, і залишалася з нашою державою протягом всього року російської агресії.
"І, я впевнений, буде з нами до нашої перемоги – нашої спільної перемоги!", - зазначив Президент.
Як повідомлялося, польський прем'єр-міністр Матеуш Моравецький у п'ятницю відвідує Київ у річницю початку нового етапу війни росії проти України.
Повномасштабне вторгнення рф на територію України розпочалося о 3:40 24 лютого 2022 року.