Хакери з рф атакували низку чеських сайтів під час голосування в другому турі виборів президента Чехії, зокрема вебсторінки кандидата Петра Павела, Міністерства закордонних справ та інші.

Про це повідомляє Радіо Прага, передає Укрінформ.
Зазначається, що очолювала хакерську атаку російська група NoName057(16), яка раніше неодноразово здійснювала кібернапади на інтернет-ресурси в Чехії.
У МЗС підтвердили спробу зовнішнього втручання. «Ми можемо підтвердити, що сайт Міністерства закордонних справ став мішенню кібератаки, що, однак, не мало серйозних наслідків для інформаційної безпеки», – заявила прессекретар відомства Мар’яна Вернерова.
За інформацією видання, аналогічні кібератаки було зафіксовано і під час голосування в першому турі виборів президента Чехії.
Голосування в другому турі президентських виборів відбувається 27 та 28 січня.
Як повідомляв Укрінформ, заступниця речника федерального уряду Німеччини Крістіне Гоффманн повідомила, що завдяки зусиллям німецьких кіберфахівців вдалося мінімізувати наслідки російських хакерських атак, скоєних після рішення ФРН передати Україні танки Leopard 2.