Німеччина не стане на заваді Польщі, якщо вона вирішить передати Україні танки німецького виробництва Leopard.

Про це заявила міністр закордонних справ Німеччини Анналена Бербок в інтерв’ю французькому телеканалу LCI, передає Укрінформ.
«На цей момент це питання не було порушено, але якби нас запитали, ми б не стояли на шляху», - сказала вона, відповідаючи на запитання, що станеться, якщо Польща вирішить передати свої танки Leopard 2 без схвалення Німеччини.
Бербок зауважила: «Ми знаємо, наскільки важливі ці танки, і тому ми зараз обговорюємо це з нашими партнерами. Ми маємо подбати про збереження життя людей і звільнення території України».
Бербок взяла участь у Франко-німецькій Раді міністрів у Парижі в неділю.
Канцлер ФРН Олаф Шольц, який очолював німецьку делегацію, того ж дня заявив, що Берлін і Париж підтримуватимуть Україну в боротьбі з російською окупацією, але ухилився від відповіді на запитання, чи надасть Німеччина свої танки. Водночас він зауважив, що допомога надаватиметься відповідно до розвитку ситуації та в тісній координації з партнерами.
Міністр оборони Борис Пісторіус заявив своєю чергою, що очікує найближчим часом рішення про поставку танків Україні. Він уже розпорядився провести аналіз щодо наявності танків у Бундесвері та на промислових складах.
Польща повинна мати згоду на поставки основних бойових танків Leopard 2 від країни-виробника, тобто Німеччини. В Берліні неодноразово стверджували, що Варшава не зверталась з офіційним запитом.