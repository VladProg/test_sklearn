Державна служба з надзвичайних ситуацій оприлюднила відеоролик, який розповідає дітям про мінну безпеку.

Як передає Укрінформ, відео ДСНС розмістила у Фейсбуці.
“Українські діти уже багато знають про війну. Та найголовніше, що вони мають знати в цих умовах, - це правила безпечної поведінки. Адже ворог не цурається мінувати іграшки, книжки, дитячі майданчики тощо”, - ідеться у дописі, який супроводжує відео.

Медіа ШоТам? підготувало пізнавальне відео для маленьких українців, яке просто й доступно розповідає про те, як слід поводитися при поверненні додому на звільнену від російських загарбників територію.
У ДСНС просять обов’язково показати цей ролик дітям.
“Всього три хвилини корисної й неабияк важливої інформації навчать дитину обережності та уважності. А ще - зможуть вберегти здоров’я і життя всій родині”, - наголошують рятувальники.
Ролик створений у межах програми "Дивись під ноги!", яку впроваджує Фонд Східна Європа у партнерстві з ДСНС коштом DanChurchAid.
Як повідомляв Укрінформ, рятувальники закликають громадян не відвідувати ліси на визволених територіях, оскільки росіяни залишили там багато мін з розтяжками.