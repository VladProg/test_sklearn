Рада Безпеки ООН 24 лютого проведе дебати, присвячені річниці початку широкомасштабної російської агресії проти України.

Як передає власний кореспондент Укрінформу у Нью-Йорку, про це повідомила журналістам у середу постійна представниця Мальти при ООН Ванесса Фрейзер.
Представляючи країну, яка головує в лютому в Раді Безпеки, вона зазначила, що до дебатів запрошені міністри закордонних справ країн-членів Радбезу.
Фразьєр зазначила, що поки невідомий рівень представництва країн на Радбезі, як і список промовців. Це стане зрозуміло ближче до самої події, пояснила вона.
Дипломат наголосила, що її країна засуджує російську агресію проти України.
«Хоча Мальта є нейтральною країною, але це активна нейтральність», - додала вона.
Як повідомляв Укрінформ, у резолюції "Правові аспекти та аспект прав людини в агресії російської федерації проти України" Парламентської Асамблеї Ради Європи, ухваленій 26 січня, стверджується, що нездатність Ради Безпеки ООН протистояти російській агресії проти України через зловживання правом вето є екзистенційною загрозою для міжнародного правопорядку.