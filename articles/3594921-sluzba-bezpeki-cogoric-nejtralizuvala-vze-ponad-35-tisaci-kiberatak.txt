Вітчизняна кіберспільнота одразу після початку війни перейшла в активний контрнаступ на кіберфронті та змушує ворога витрачати серйозні ресурси на свій захист.

Про це в Телеграмі повідомляє пресслужба Служби безпеки України, цитуючи начальника Департаменту кібербезпеки Іллю Вітюка.
«Служба безпеки виявила та нейтралізувала понад 3,5 тис. кібератак цього року. Якби не наша робота, сьогодні ми б говорили про непрацюючі світлофори, про відсутній зв’язок, про перебої в електропостачанні, про втрачені державні секрети, наукові розробки та масово викрадені персональні дані… Але всі критичні системи працюють у штатному режимі, а наше суспільство єдине в прагненні перемоги», – зазначив Вітюк.
Він розповів також, що у цій боротьбі спецслужбі допомагають звичайні українці та волонтери з IT-галузі.
«Контрнаступ України у кіберсфері почався 24 лютого. Ще напередодні наш Департамент відбив потужні кібератаки, які росія почала перед вторгненням, щоб досягнути «бліцкригу» у всіх сферах. Вранці ми з ними впоралися, а вже ввечері завдали удару у відповідь. Це змусило противника зосередитись на захисті і зрозуміти, що час безкарності минув назавжди. Наш контрнаступ триває повним ходом і досі», – заявив Вітюк.

Він підкреслив, що СБУ діє проактивно і має великий досвід успішної боротьби на кіберфронті. Завдяки цьому вдалося не тільки запобігти розхитуванню інформаційного та кіберпростору України, а й не допустити збоїв у роботі критичної інфраструктури, систем життєзабезпечення, банків тощо.
Як повідомляв Укрінформ, російські хакери продовжують атакувати сайти українських органів влади, а також розсилати мешканцям країни небезпечні листи з метою викрадення особистих даних. Але Україна успішно відбиває усі ворожі кібератаки.