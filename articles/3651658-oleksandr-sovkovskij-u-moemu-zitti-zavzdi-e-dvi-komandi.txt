Ексасистент головного тренера збірної України з футболу Олександр Шовковський, в якого закінчилася трудова угода з УАФ, подякував асоціації футболу за чотирирічну співпрацю і висловив готовність допомогти національній команді у майбутньому.

Колишній голкіпер зазначив, що у його серці впродовж усього життя є дві команди - національна збірна та київське «Динамо», передає Укрінформ.
«У моєму серці впродовж усього життя є дві команди - національна збірна та київське «Динамо». Нині я обрав шлях свого особистого тренерського вдосконалення, прийнявши пропозицію рідного клубу. Сьогодні я рухаюся далі і водночас готовий у будь-який момент повернутися до роботи у тренерському штабі головної команди, поєднуючи її з клубними обов’язками, якщо буде таке запрошення від УАФ чи нового наставника збірної. Бажаю національній команді нових видатних звершень! Я не кажу збірній «Прощавай», а лише «До побачення». Слава Україні! Слава нації! Слава ЗСУ!», - сказав Шовковський.
Фото: uaf.ua.