Євроатлантичні настрої громадян України демонструють рекордні показники. Так, на сьогодні 87% підтримують вступ України в Європейський Союз, 86% - в НАТО.

Як передає Укрінформ, про це йдеться в комплексному порівняльному дослідженні «Як війна змінила мене та країну. Підсумки року», результати якого оприлюднила соціологічна група «Рейтинг».

«Одним з прямих наслідків російського вторгнення стало зростання євроатлантичних настроїв українців, де фіксуються рекордні показники за всю історію країни. На сьогодні 87% підтримують вступ України в Європейський Союз, 86% - в НАТО», - йдеться в оприлюдненому звіті.
Також зазначається, якщо у 2021 році більша частина громадян схилялись до негативного образу держави, то зараз більше половини говорять про виразно або помірно позитивний образ. Ілюстративним в цьому плані є показник правильного напряму країни, який є рекордним за всю історію замірів (за рік коливання на рівні 70-80%), що базується на високій довірі до військово-політичного керівництва країни, вірі в перемогу, значному рості самооцінки та гордості за країну, а також реалізації прагнення народу до євроатлантичної інтеграції.

Соціологічне опитування проводилося серед населення України віком від 18 років і старших в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок. Результати зважені з використанням актуальних даних Державної служби статистики України.
Для проведення комплексного дослідження було здійснено три окремі етапи:
Кількісне опитування методом CATI (Computer Assisted Telephone Interviewing) на основі випадкової вибірки мобільних телефонних номерів. Вибіркова сукупність: 1000 респондентів. Вибірка випадкова, репрезентативна за віком, статтю і типом поселення. Помилка репрезентативності дослідження з довірчою імовірністю 0,95: не більше 3.1%. Терміни проведення: 6-7 лютого 2023 року.
Онлайн опитування методом CAWI (Computer Assisted Web Interviewing) здійснено на основі випадкової вибірки мобільних телефонних номерів, на платформі Rating Online. Вибіркова сукупність: 600 респондентів. Помилка репрезентативності: не більше 4%. Терміни проведення: 10-13 лютого 2023 року.
Фокус-групове дослідження з проведенням трьох онлайн фокус-групових дискусій з респондентами з 23 міст і містечок України.
Як повідомлялось раніше, за результатами згаданого дослідження соціологічної групи «Рейтинг», за рік війни довіра українців до ЗСУ зросла з 65 до 97%, до Президента – з 36 до 90%.