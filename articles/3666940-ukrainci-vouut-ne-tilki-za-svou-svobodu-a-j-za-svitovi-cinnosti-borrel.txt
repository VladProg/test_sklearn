Україна на полі бою відстоює не лише власну свободу і незалежність, а й універсальні цінності, світовий порядок, що заснований на правилах, тож весь світ має усвідомлювати природу, витоки та справжні наслідки агресивної війни, яку росія розв’язала проти України.

Про це 7 лютого у Брюсселі під час конференції «Відповідь ЄС на закордонні інформаційні маніпуляції» заявив високий представник ЄС Жозеп Боррель, повідомляє кореспондент Укрінформу.
«Саме зараз росія намагається зруйнувати Україну, примусити людей страждати, налякати їх, підірвати їхню мораль, примусити їх почуватися слабкими та переляканими і здатися. Але ми бачимо, що українці продовжують боротися, і не лише за себе. Всі мають розуміти – українці воюють не лише за свою свободу, незалежність та територіальну цілісність України, але також – за цінності, на яких ми засновуємо наше розуміння світу. З цієї точки зору ми можемо говорити, що вони також воюють за нас. Це правда. Ця війна підриває універсальні цінності та порядок, що заснований на правилах», – заявив Боррель.
Він нагадав, що минулого тижня Єврокомісія та президент Європейської Ради відвідали Київ і змогли знову на власні очі побачити наслідки російського нападу на Україну. Вже зараз близько третини території України забруднені вибухонебезпечними предметами. Як свідчить досвід Хорватії, Колумбії та інших країн, розмінування територій, очищення землі й води від вибухівки та інших «згадок» про війну може забрати багато десятиліть.
«Ця дата – 24 лютого 2022 року, коли росія розпочала вторгнення в Україну, фундаментально змінила безпеку в Європі та надіслала шокові хвилі по усьому світу. Вона вразила всіх нас: тут, у Брюсселі, у Йоганнесбурзі, у Південній Америці, у Південно-Східній Азії, на Африканському Розі – всюди. Перш за все – українців. Наслідки – десятки тисяч жертв та мільйони біженців, зростання цін на електроенергію та продукти, зниження стандартів життя по усьому світу. Всюди я зустрічаю запитання – коли ви завершите цю війну?» – зауважив Боррель.
Він зазначив: не всі у світі однаково розуміють природу та витоки російської агресії. Контакти з партнерами з країн Африки, яка особливо важко страждає від наслідків цієї війни, свідчить про те, що далеко не всі погоджуються із європейським поглядом на ці події. Напевно, це може знайти відображення під час наступного засідання Генеральної асамблеї ООН, де наприкінці місяця буде голосуватися резолюція щодо ситуації в Україні.
«Люди вважають, що це європейська війна. Так, вона відбувається в Європі. Але це не є європейською війною. Це не є війною між європейцями, і це не війна Заходу проти росії, як це намагається представити сама росія. Це боротьбаза цінності, тож її наслідки стосуються усього світу», – підкреслив високий представник ЄС.
Він зауважив, що саме росія створює труднощі по всьому світу та намагається перекласти провину за продовольчу та енергетичну кризу на Європу. Для цього росія використовує інформаційні маніпуляції та зовнішнє інформаційне втручання як зброю, поряд із ракетами, бомбами, кулями. Ця війна не лише вбиває, російський агресор намагається захопити розум, формувати переконання та перемогти дух людей, їхню здатність до спротиву. І ця війна, війна наративів, триває.
«Міністр (закордонних справ рф – ред.) лавров продовжує свої поїздки – цього разу в Малі й Еритрею та в інші країни, намагаючись поширювати брехню про те, що відбувається і хто у цьому винний. Поширення брехні й дезінформації не нова практика, у цьому немає нічого нового порівняно з часами Другої світової війни. У чому відмінність – це інтенсивність та інструменти, що використовуються у цій інформаційній війні. Нині існує інтернет. Брехня, що повторена тисячу разів, має потенціал поновлювати сама себе і здатна нині досягати будь-кого і будь-де зі швидкістю світла», – зазначив Боррель.
Як повідомлялося, Європейський Союз з перших днів російського вторгнення в Україну виявив солідарність з Україною та надає їй політичну, економічну, фінансову, гуманітарну та військову допомогу.
Особливу увагу ЄС приділяє поширенню правдивої інформації про природу агресивної російської війни та про справжні причини продовольчої та енергетичної кризи, яка стала прямим наслідком дій російської федерації. При цьому ЄС послідовно спростовує брехню кремля, який намагається перекласти провину за глобальні наслідки своєї агресії на економічні санкції, які ЄС застосував проти самої росії. ЄС ніколи не поширював обмежувальні заходи ані на продовольство, ані на добрива та продовжує надавати країнам Африки, Південно-Східної Азії та Південної Америки цілеспрямовану підтримку для подолання продовольчої небезпеки.