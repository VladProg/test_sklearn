У минулому році сума видатків загального фонду державного бюджету від початку повномасштабного вторгнення рф в Україну становила 2,2 трлн грн.

Як передає Укрінформ, про це повідомляє пресслужба Міністерства фінансів.
"Від початку повномасштабного вторгнення рф загальна сума касових видатків загального фонду державного бюджету становила 2 трлн 226,6 млрд грн. У грудні видатки становили 331,7 млрд гривень", - йдеться в повідомленні.

Фото: Міністерство фінансів

У міністерстві зауважують, що у структурі видатків найбільше спрямовано на оплату праці з нарахуваннями - 938,2 млрд грн, 502,2 млрд грн спрямовано на оплату використання товарів і послуг, 454,7 млрд грн – на соціальне забезпечення, 132 млрд грн – на обслуговування державного боргу та 106 млрд грн спрямовано на трансферти місцевим бюджетам.
Як повідомляв Укрінформ, до загального фонду державного бюджету в 2022 році надійшло 1,491 трлн грн. За 2022 рік касові видатки державного бюджету становили 2702,4 млрд грн.