Національна енергетична компанія «Укренерго» встановила нові ліміти споживання електроенергії на неділю, 22 січня.

Як передає Укрінформ, про це ДТЕК повідомляє в Телеграмі.
Так, денний ліміт споживання електроенергії для Києва становить 985 МВт, нічний – 627 МВт, для області денний – 704 МВт, нічний – 576 МВт.
Для Одеської області встановлене обмеження споживання на рівні 602 МВт на день та 424 МВт на ніч, для Дніпропетровської області на день – 1193 МВт, на ніч – 1144 МВт.
Зазначається, що нові ліміти дозволяють застосувати графіки стабілізаційних відключень: в Одеській області – з 7:00 до 24:00, в інших регіонах – цілодобово.
Як повідомлялося, масовані атаки рф на енергетичну інфраструктуру України тривають з 10 жовтня. Пошкодження об’єктів генерації та магістральних мереж складні і масштабні. Ремонтні роботи тривають.