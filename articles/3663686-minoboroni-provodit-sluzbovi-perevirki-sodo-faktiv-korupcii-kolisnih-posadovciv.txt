Міністерство оборони сприяє правоохоронним органам у проведенні процесуальних заходів і проводить службові перевірки щодо фактів корупції у відомстві.

Про це йдеться у заяві МОУ щодо оголошення підозри колишнім посадовцям, оприлюдненій у Телеграмі, передає Укрінформ.




«З приводу інформації щодо оголошення підозри колишнім посадовцям системи Міністерства оборони України слід наголосити, що в оборонному відомстві, зі свого боку, за даними фактами проводяться службові перевірки», - заявили у відомстві.
Водночас наголошується, що у системі Міноборони “сповідується нульова толерантність до корупції”, а кожна інформація про можливі її прояви ретельно перевіряється, і у разі підтвердження фактів уповноважені органи надають правову оцінку, а міністр оборони “здійснює відповідне реагування та приймає необхідні кадрові рішення”.
У МОУ нагадали, що у грудні 2022 року був відсторонений від обов’язків, а в січні 2023 року звільнений з посади виконувач обов’язків директора Департаменту державних закупівель та постачання матеріальних ресурсів Міноборони.




Крім того, 24 січня 2023 року звільнено з посади заступника міністра оборони.




Як повідомлялось, 1 лютого правоохоронці оголосили підозру ексзаступнику міністра оборони за фактом перешкоджання законній діяльності ЗСУ та інших військових формувань в особливий період. За даними слідства, він лобіював укладення договорів про постачання продуктів для військових за завищеними цінами, закупівель бронежилетів та інших речей для ЗСУ низької якості.




Колишньому в.о. директора Департаменту державних закупівель та постачання матеріальних ресурсів МОУ повідомлено про підозру за фактом розтрати коштів та перешкоджання законній діяльності ЗСУ — за версією слідства, він організовував закупівлю неякісних бронежилетів.
Чинному працівнику Міноборони повідомлено про підозру у заволодінні коштами в особливо великих розмірах та службовому підробленні. На думку слідства, фігурант, перебуваючи на посаді заступника директора підприємства ОПК, уклав фіктивний договір з іноземною компанією про проведення огляду, оцінки та технічного стану раніше відремонтованих 4 двигунів та 2 головних редукторів до авіаційної техніки.
Раніше «Дзеркало тижня» оприлюднило статтю, де стверджувалося, що ціни на закупівлю харчів і надання послуг із харчування для військових у контракті МО перевищують роздрібні у два-три рази.
Заступник міністра оборони В’ячеслав Шаповалов, який відповідав за тилове забезпечення Збройних сил України, написав заяву про звільнення. 24 січня Кабмін звільнив його з посади заступника міністра оборони.
Голова комітету ВР з питань антикорупційної політики Анастасія Радіна з посиланням на міністра оборони Резнікова повідомила, що звільнено також директора Департаменту закупівель Міністерства оборони Богдана Хмельницького.