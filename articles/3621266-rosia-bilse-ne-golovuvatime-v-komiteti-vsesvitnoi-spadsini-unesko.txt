російська федерація більше не головуватиме в Комітеті Всесвітньої спадщини ЮНЕСКО.

Про це повідомила перший заступник міністра закордонних справ України Еміне Джапарова у Фейсбуці, передає Укрінформ.
“Продовжуємо звільняти UNESCO від російської окупації. Отримали чудову новину з Парижа про те, що росія більше не головуватиме у Комітеті всесвітньої спадщини Організації. І хоча держава-терорист продовжує залишатися членом Комітету, проте її роль зведена до мінімуму”, - зазначила вона.
Джапарова додала, що Україна разом з численними партнерами серед держав-членів ЮНЕСКО порушила питання і про недопущення проведення чергової 45-ї сесії Комітету всесвітньої спадщини ЮНЕСКО влітку 2022 року в Казані.
“Під час першого в історії виступу Президента України перед членами Виконавчої ради Організації Володимир Зеленський висловив чітку позицію: терористам не місце в Комітеті всесвітньої спадщини. Разом ми виграли черговий дипломатичний поєдинок”, - констатувала Джапарова.
Новину про те, що росія більше не головує у Комітеті всесвітньої спадщини ЮНЕСКО, прокоментував і міністр культури та інформаційної політики Олександр Ткаченко у Телеграмі.
"росія більше не головує у Комітеті всесвітньої спадщини ЮНЕСКО. Терористам не місце в міжнародних організаціях, які створені, щоб зберігати мир", - написав він.
Водночас міністр подякував Міністерству закордонних справ та Міністерству культури та інформаційної політики за роботу у цьому напрямку.
Повідомлялося, що Ткаченко закликав ЮНЕСКО призупинити головування росії в Комітеті всесвітньої спадщини під час Всесвітньої конференція UNESCO з культурної політики та сталого розвитку - Mondiacult 2022.
21 листопада експерти мережі Кримської платформи у своєму зверненні до міжнародних інституцій, що опікуються культурною спадщиною, виступили з вимогою позбавити рф статусу держави-члена ЮНЕСКО, а також права головувати в Комітеті Всесвітньої спадщини ЮНЕСКО через загрозу знищення української культурної спадщини в тимчасово окупованому Криму.