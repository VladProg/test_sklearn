Для повної відбудови знищеного внаслідок ворожої ракетної атаки музею Григорія Сковороди у селі Сковородинівка у Харківській області потрібно близько 112 млн грн.

Як передає Укрінформ, про це Міністерство культури та інформаційної політики повідомляє у Телеграмі.
У травні російські військові прямим влучанням ракети знищили Національний літературно-меморіальний музей Григорія Сковороди у селі Сковородинівка на Харківщині.
Міністерство культури та інформаційної політики спільно з Харківською ОДА оголосили збір коштів для відновлення музею.
"І сьогодні хочемо повідомити гарні новини: частину коштів ($50 тис.) на заходи з консервації музею надасть ЮНЕСКО. Ще 450 тис. грн на проведення науково-проєктних робіт, необхідних задля відновлення будівлі, виділить з обласного бюджету Харківська ОВА", - ідеться у повідомленні.
За попередніми оцінками, для повної відбудови музею необхідно близько 112 млн грн.
У МКІП пропонують відвідати унікальну 3D-екскурсію до музею Григорія Сковороди, аби побачити на власні очі, як виглядав заклад до та після влучання російської ракети. Проєкт створений у рамках співпраці МКІП та Google.
Як повідомляв Укрінформ, у ніч проти 7 травня унаслідок прямого влучання російської ракети був знищений Національний музей Григорія Сковороди у селі Сковородинівка на Харківщині.