Після відновлення роботи Вищої кваліфікаційної комісії суддів перші призначення можливі тільки наприкінці року.

Як повідомляє кореспондент Укрінформу, про це голова Верховного Суду Всеволод Князєв сказав на міжнародній конференції «Імплементація принципу верховенства права: роль Верховного Суду в сучасних умовах» з нагоди 5-річчя діяльності ВС.
“Я сподіваюся на швидку роботу Комісії з формування Вищої кваліфікаційної комісії та подальшу роботу Вищої ради правосуддя в цьому напрямку щодо обрання з 32 запропонованих кандидатів 16 тих, які стануть членами Вищої кваліфікаційної комісії суддів. Але як би нам не хотілося, як би ми не робили все можливе для прискорення цього процесу, я думаю, що цей процес не буде таким швидким і це потребує певного часу - формування Вищої кваліфікаційної комісії, потім початок її роботи, оголошення конкурсів, закінчення тих процедур доборів, які на сьогодні знаходяться на різних стадіях... Думаю, що тільки на кінець року ми зможемо мати за таким оптимістичним прогнозом певне покращення кадрового дефіциту в судовій системі - перші призначення суддів”, - сказав Князєв.


Він зазначив, що крім проведення конкурсу до ВККС, необхідний розгляд цих питань Вищою радою правосуддя, відповідні укази Президента про призначення суддів.


“Думаю, що це все займе певний час і, напевно, тільки на кінець року в кращому випадку нам слід очікувати призначення нових суддів. Хотілося б вірити, що ми встигнемо до цього часу”, - додав голова ВС.


Нагадаємо, ВККС не працює майже три роки. З метою поновлення її роботи створена конкурсна комісія, яка добирає кандидатів на посади членів ВККС на засадах прозорості за участю міжнародних експертів, що є частиною судової реформи, яку проводить Україна.


До участі у конкурсі було допущено 301 громадянина України, що мають вищу юридичну освіту, стаж професійної діяльності у сфері права не менше 15 років та володіють державною мовою.


На першому етапі конкурсу за результатами розгляду майже 14 тисяч документів, включаючи близько 1500 майнових декларацій, понад 640 пояснювальних документів кандидатів та 300 довідок від громадських організацій до другого етапу - співбесід - було запрошено 64 кандидати.


16 січня комісія розпочала другий етап конкурсу на посаду члена Вищої кваліфікаційної комісії суддів України.