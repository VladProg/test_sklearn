Прихисток у Чеській Республіці з початку повномасштабної війни з росією знайшли понад 460 тисяч українців.

Про це йшлося під час зустрічі делегації МВС України з чеською делегацією на чолі з генеральним директором європейської секції МЗС Чехії Ярославом Курфюрстом, поінформувала у Фейсбуці заступник міністра внутрішніх справ Мері Акопян, передає Укрінформ.
«Перш за все подякували за послідовну підтримку України та прихисток понад 460 тисяч наших громадян, зокрема рішення продовжити дію тимчасового захисту українців до березня наступного року», - заявила вона.
Під час цієї зустрічі також ішлося про можливості пришвидшення реалізації проєкту Державної міграційної служби України - відкриття відокремленого підрозділу ДП «Документ» у Празі, щоб українці мали можливість оформити паспортні документи та отримати інші сервіси.
Окремо сторони обговорили шляхи розв’язання масштабної проблеми, яка постала перед Україною внаслідок війни - розмінування.

«Сьогодні піротехнічні підрозділи ДСНС України потребують новітнього обладнання для проведення робіт з очищення територій, зокрема йдеться про дистанційно керовані машини. Обговорили нагальні потреби. Розраховуємо на допомогу партнерів», - зазначила чиновниця.
Як повідомлялося, 31 жовтня 2022 року тодішній міністр внутрішніх справ України Денис Монастирський під час зустрічі з главою МВС Чехії Вітом Ракушаном заявив, що Міністерство внутрішніх справ України працює над тим, щоб представництво Державної міграційної служби, яке планувалося відкрити у Чехії, було відкрито у Празі.
Фото: Getty Images