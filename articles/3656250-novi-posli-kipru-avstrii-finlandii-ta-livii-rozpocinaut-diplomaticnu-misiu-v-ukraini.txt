Президент Володимир Зеленський прийняв вірчі грамоти у нових послів Кіпру, Австрії, Фінляндії та Лівії.

Відповідне відео глава держави опублікував у Телеграмі, повідомляє Укрінформ.
"Посли Кіпру, Австрії, Фінляндії та Лівії розпочинають дипломатичну місію в Україні. Дякую, що в цей складний час ви з нами тут, у Києві. Особливо зараз, коли Україна перебуває під регулярними масованими ракетними обстрілами державою-терористом. Цінуємо вашу солідарність", - зазначив Зеленський.

Церемонія зустрічі Президента і нових послів відбувалася на території Софії Київської.
Пізніше в пресслужбі глави держави поінформували, що Зеленський прийняв вірчі грамоти у посла Республіки Кіпр Міхаліса Захаріоглу, посла Республіки Австрія Арада Бенкьо, посла Фінляндської Республіки Яакко Лехтовірти та посла Держави Лівія Осами Аблгасема, які розпочинають дипломатичну місію в Україні.








Приймаючи вірчі грамоти в посла Кіпру глава держави висловив переконання в подальшому успішному розвитку дружніх та взаємовигідних відносин із цією державою. Він відзначив гуманітарну допомогу, яку Республіка Кіпр надає Україні з початку широкомасштабного російського вторгнення, а також підтримку нашої країни з боку Кіпру на міжнародних майданчиках. Зеленський також висловив сподівання на продовження продуктивного діалогу з Президентом Республіки Кіпр, із яким він нещодавно провів телефонну розмову.


У розмові з австрійським дипломатом Президент подякував Австрії за активну гуманітарну підтримку України та українців із початку повномасштабного вторгнення росії, відзначивши тепле ставлення австрійців до вимушених переселенців з України. Президент розповів співрозмовнику про ключові міжнародні ініціативи нашої держави, зокрема формулу миру, Grain from Ukraine та створення міжнародного трибуналу за злочин російської агресії, і закликав Австрію активно долучатися до їх практичного втілення. Зеленський також наголосив на важливості підтримки з боку Республіки Австрія набуття Україною статусу кандидата в члени ЄС.
Вітаючи посла Фінляндії з початком дипломатичної місії в Україні, глава держави подякував за ухвалений напередодні дванадцятий пакет оборонної підтримки.
«Дякуємо вам за допомогу, яку ми отримали за цей час. Це дуже важливо для нашої армії, яка воює за спільні цінності», – сказав Президент.
Він зазначив, що офіційний Гельсінкі послідовно підтримує ініціативи України на міжнародній арені та спільне майбутнє у європейській родині. На думку Президента, Фінляндія ухвалила історичне рішення щодо посилення безпеки для своїх громадян, подавши заявку на вступ до НАТО. У цьому зв’язку він висловив сподівання на підтримку курсу України на євроатлантичну інтеграцію.
Під час розмови з послом Держави Лівія Президент подякував за теплі слова на адресу України, побажання перемоги, стабільності та безпеки для українців.
«Ми зацікавлені у виході на інший рівень відносин між нашими державами», – наголосив Зеленський.
Він запросив лівійську сторону приєднатися до реалізації формули миру, спрямованої на відновлення міжнародної стабільності, а також ініціативи Grain from Ukraine, що має на меті суттєве збільшення постачання продовольства до країн Африки й Азії та зняти гостроту світової продовольчої кризи.
Глава держави підкреслив, що Україна зацікавлена у розширенні представництва українського бізнесу на Африканському континенті та має намір посилити свою дипломатичну присутність у країнах Африки вже цього року.
Фото: ОП