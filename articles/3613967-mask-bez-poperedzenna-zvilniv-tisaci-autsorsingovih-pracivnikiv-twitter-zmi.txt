Власник компанії Twitter Ілон Маск на вихідних без попередження скоротив тисячі робочих місць, звільнивши аутсорсингових працівників, зокрема й модераторів контенту.

Про це повідомляє The Independent із посиланням на Platformer, передає Укрінформ.
Зазначається, що загалом у Twitter скоротили приблизно 4400 із 5500 працівників за контрактом. Звільнені працівники були частиною команд, що займалися модерацією контенту, розробкою програм, нерухомістю та маркетингом.
Масові звільнення у Twitter розпочалися понад тиждень тому. За оцінками Platformer, наразі звільнено більш як половину з майже 8000 працівників компанії.
Очікується, що звільнення контрактних працівників матиме значний вплив на модерацію вмісту платформи мікроблогів, а також на основні інфраструктурні служби, які забезпечують роботу платформи.
Як повідомляв Укрінформ, раніше Ілон Маск скасував режим віддаленої роботи для працівників Twitter.