Ціни на нафту знижуються у вівторок, 24 січня, причому північноморська Brent тримається поблизу максимуму з листопада минулого року, досягнутого напередодні.

Як передає Укрінформ, про це повідомляє enkorr.




Вартість березневих ф'ючерсів на сорт Brent на лондонській біржі ICE Futures становить $88,02 за барель, що на $0,17 (0,19%) нижче за показник на закриття попередньої сесії. За підсумками торгів у понеділок ці контракти здорожчали на $0,56 (0,6%) до $88,19 за барель, оновивши рекордний показник на закриття з 22 листопада.




Ціна ф'ючерсів на нафту WTI на березень на електронних торгах Нью-Йоркської товарної біржі (NYMEX) становить $81,58 за барель, що на 4 центи нижче за підсумкове значення попередньої сесії. За підсумками минулої сесії контракт знизився у ціні на 2 центи, до $81,62 за барель.




«Бики» на нафтовому ринку «отримують підтримку за рахунок надій на відновлення попиту в міру відкриття китайської економіки, причому слабкий долар також сприяє зростанню котирувань», зазначив аналітик FXTM Лукман Отунуга.




«Північноамериканська марка WTI може продовжити зростання не лише завдяки покращенню прогнозів для Китаю, але також за рахунок очікувань, що Федрезерв уповільнить темпи підвищення ставки», – додав він.




Поточна ситуація на ринку говорить про те, що трейдери, можливо, недооцінюють перспективи зростання попиту на паливо з боку китайських споживачів або очікуване скорочення видобутку нафти в росії, сказав керуючий директор SPI Asset Management Стівен Іннес.




Як очікується, 5 лютого набуде чинності «стеля» цін на російські нафтопродукти, включаючи мазут і дизельне пальне, пише MarketWatch.




Тим часом кількість нафтових бурових установок, що працюють у США, минулого тижня скоротилася на 10 одиниць, рекордними темпами з вересня 2021 року, і становила 613, повідомила нафтосервісна компанія Baker Hughes. Кількість газових установок збільшилась на 6, до 156 одиниць.