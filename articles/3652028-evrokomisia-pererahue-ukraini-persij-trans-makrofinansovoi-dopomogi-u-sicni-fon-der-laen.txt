Європейська комісія перерахує перший транш макрофінансової допомоги для України вже у січні.

Про це сьогодні під час пресконференції у шведському місті Кіруна заявила президент Єврокомісії Урсула фон дер Ляєн, повідомляє власний кореспондент Укрінформу.
«Ми маємо надалі посилювати тиск на росію, та будемо продовжувати нашу непохитну підтримку для України. Ми розпочнемо вже у січні виплату першого траншу з пакету допомоги для України у 18 мільярдів євро. Це - найбільший пакет макрофінансової допомоги, який Європейський Союз будь-коли надавав для країни-партнера», - сказала президент Єврокомісії.
Вона зазначила також, що Єврокомісія готує міжнародну платформу для забезпечення процесів відновлення України. Ця платформа, яка створюється для міжнародних донорів у взаємодії з країнами G7, розпочне свою діяльність вже цього місяця. Вона допоможе координувати міжнародну допомогу для України вже сьогодні, та стане важливим інструментом для майбутнього. Як зауважила фон дер Ляєн, майбутня повоєнна відбудова України має поєднувати реформи та інвестиції, і саме такий підхід прокладе шлях до членства України в Європейському Союзі.
Вона подякувала прем’єр-міністру Швеції Ульфу Кристерссону за те, що Шведське головування ЄС визначило допомогу Україні першим серед своїх пріоритетів. Лідерство Швеції, за її словами, буде дуже важливим, щоб зберегти вражаючу європейську єдність та рішучість у підтримці боротьби українського народу.
«Шведське головування в ЄС розпочинається у важливі часи. Десять місяців минуло з початку звірської російської війни проти України. Українці рішуче та успішно воюють (з агресором – ред.), і ми підтримуємо їх так твердо, як робили це з першого дня, і будемо продовжувати це робити так довго, як це буде необхідним», - наголосила фон дер Ляєн.
Як повідомлялося, від початку російської агресії проти України ЄС почав надавати країні суттєву політичну, економічну, фінансову, гуманітарну та військову допомогу.
У минулому році, після початку російського вторгнення, ЄС надав Україні допомогу у 19 мільярдів євро, та вперше в історії виділив 3,1 мільярда євро на закупівлю летальної зброї для України. У цьому році ЄС виділяє для України макрофінансову допомогу у обсязі 18 мільярдів євро у формі кредиту.
3 лютого в Україні має відбутися саміт Україна-ЄС. Перед початком саміту запланований візит в Україну членів колегії Єврокомісії, яка під час зустрічі з урядом відобразить прогрес, що досягнутий у двосторонніх відносинах між Україною і ЄС, та, зокрема, у просуванні України, як країни-кандидата, до членства в ЄС.