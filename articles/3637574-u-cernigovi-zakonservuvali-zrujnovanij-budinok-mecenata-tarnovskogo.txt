У Чернігові законсервували зруйновану росіянами пам'ятку архітектури кінця ХІХ — початку ХХ століття “будинок Тарновського”, щоби наступного року розпочати її відновлення.

Про це в Телеграмі повідомив начальник Чернігівської ОВА В'ячеслав Чаус, передає Укрінформ.
“Будинок Тарновського, в який влучила російська бомба законсервовано. Зараз ми вивчаємо кілька проєктів, щоби наступного року приступити до його відновлення”, - сказав Чаус.
За словами начальника Чернігівської ОВА, в області пильно стежать за рухами білорусі та росії на прикордонні й щодня поліпшують фортифікаційні споруди, щоби убезпечити себе на випадок повторного наступу ворога.
Уночі 11 березня 2022 року під час облоги Чернігова будинок українського мецената Василя Тарновського, де останнім часом була бібліотека, зазнав значних пошкоджень внаслідок бомбардування російськими військами. На подвір'я бібліотеки та стадіон поблизу ворожа авіація скинула три фугасні 500-кілограмові бомби. Бомба, що впала на подвір'ї, зруйнувала стіну бібліотеки та внутрішні перекриття.