За матеріалами Служби безпеки України суд призначив організаторці російського псевдореферендуму в Бериславському районі Херсонської області покарання у вигляді п’яти років позбавлення волі.


Як передає Укрінформ, про це повідомляє СБУ.
Засудженою є жителька селища Новоолександрівка, яка входила до місцевої «избирательной комиссии», створеної росіянами під час тимчасового захоплення Бериславського району. Колаборантка була затримана співробітниками СБУ у жовтні 2022 року в ході стабілізаційних заходів, що здійснювалися після звільнення району від загарбників.
За даними розслідування, на початку повномасштабного вторгнення жінка підтримала російських загарбників та після захоплення ними населеного пункту добровільно вступила до лав місцевої загарбницької адміністрації, де виконувала завдання кремля щодо організації та проведення незаконного референдуму на тимчасово захоплених територіях півдня України.
Встановлено, що зловмисниця формувала так звані реєстри «виборців», закликала людей прийти на «дільниці» та «проголосувати» на користь росії. Вона особисто обходила приватні домоволодіння та вимагала від людей поставити потрібну відмітку в «бюлетенях».
За матеріалами СБУ суд визнав жінку винною за ч. 2 ст. 28 та ч. 5 ст. 111-1 (кримінальне правопорушення, вчинене за попередньою змовою групою осіб, колабораційна діяльність) Кримінального кодексу України. Враховуючи співпрацю зі слідством, їй призначені п’ять років ув’язнення без права обіймати посади в органах влади та займатися діяльністю, пов’язаною з виборчим процесом, строком на десять років.
Як повідомляв Укрінформ, до восьми років за ґратами засудили двох жителів міста Слов’янськ Донецької області, які передавали ворогу дані про місця дислокації Збройних сил України.