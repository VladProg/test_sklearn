У Києві 3 лютого відбувся саміт Україна-ЄС за участю Президента України Володимира Зеленського, Президента Європейської ради Шарля Мішеля та Президентки Європейської комісії Урсули фон дер Ляєн.





Вітаючи представників ЄС в Україні, Зеленський подякував за те, що європейська команда знайшла можливість прибути до Києва в такому форматі попри повномасштабну агресію росії, передає Укрінформ з посиланням на сайт Глави держави.

«Сьогоднішній саміт – це вже 24-й саміт Україна – ЄС. Це вагомий символ, що ми здолаємо будь-які перешкоди задля зміцнення нашого партнерства та інтеграції», – додав він.

За словами Зеленського, окрім символічності, нинішній саміт має й практичний зміст: Україна завершує виконання семи рекомендацій Європейської комісії щодо здобуття нашою державою статусу кандидата на вступ до ЄС.

«Очікуємо вже цієї весни проміжної оцінки Єврокомісією нашого прогресу, який був досягнутий у надзвичайно складних умовах протистояння російському терору й повномасштабному вторгненню. Впевнений, що досягнуте Україною заслуговує на позитивну оцінку», – зазначив Володимир Зеленський.

Глава держави висловив подяку за представлення аналітичного звіту щодо імплементації Україною права ЄС. Він стане основою для підготовки національного плану адаптації українського законодавства до європейського.

«Наша мета абсолютно чітка – початок переговорів про членство України у Європейському Союзі. І я вірю, що і ЄС уже цього року буде готовий до переговорів по вступ України», – наголосив Президент.

Президент Європейської ради зазначив, що головна мета цього саміту – надіслати меседж Українській державі та народу про єдність, а також про майбутнє України в ЄС.

Шарль Мішель нагадав, що у червні 2022 року Україні було надано статус кандидата в члени Європейського Союзу, і наша держава доволі швидко просувається євроінтеграційним шляхом.

«Ви можете розраховувати на нас. Ми підтримуватимемо ваші зусилля. І Європейська рада тут якраз для того, щоб регулярно аналізувати, що треба зробити на шляху до вступу», – зазначив він.

За словами Президента Європейської ради, нині дуже важлива фінансова, військова, гуманітарна підтримка України, заохочення держав ЄС до активізації їхніх операційних можливостей, а також санкційна політика проти росії.

«Сьогодні звуки повітряної тривоги нагадують нам про те, що ви протистоїте брутальному агресорові. Але той факт, що під час цієї війни ми тут все ж зібралися й обговорюємо майбутнє України, демонструє, що ми значно сильніші за цього агресора. І так і буде», – заявила зі свого боку Урсула фон дер Ляєн.

Вона також позитивно відзначила прогрес, якого досягла Україна у виконанні семи рекомендацій Єврокомісії, та висловила сподівання на подальший швидкий рух уперед.

Лідери Євросоюзу запевнили в незворотності процесу євроінтеграції України, яка зрештою має стати членом ЄС. А українська влада висловила свої найважливіші сподівання до Брюсселя - якнайшвидше перейти до перемовин про вступ до ЄС, посилити санкції проти Росії та допомогти Україні з далекобійними ракетами.







Саміт Україна - ЄС у Києві / Фото: Офіс Президента