У мобільному застосунку з мінної безпеки MineFree з'явилися нові функції.

Як передає Укрінформ, про це Міністерство внутрішніх справ повідомляє у Фейсбуці.
Зазначається, що нова версія MineFree 2.0 була покращена завдяки відгукам користувачів. Зокрема, після оновлення в застосунку швидше працює інформативна мапа з актуальними даними від Державної служби з надзвичайних ситуацій.
«Мобільний застосунок дозволяє уникати мін та попереджає користувачів про наближення до відомих вибухонебезпечних зон. Крім того, у застосунку можливо переглянути доповнений довідник з реальними фото вибухонебезпечних предметів та сповістити ДСНС про їх виявлення», — додали у відомстві.
Також у MineFree створена аналітична панель, за допомогою якої можна відслідкувати кількість знешкоджених вибухонебезпечних предметів та поширити цю інформацію.
Наголошується, що застосунок використовує дані ДСНС. Інформація в ньому постійно оновлюється в режимі онлайн.
Для користування новими функціями MineFree необхідно оновити застосунок або заново завантажити його на iOS чи Android.
Як повідомляв Укрінформ, в Україні доступний мобільний застосунок «Розмінування України», що попереджає про загрозу в разі наближення до небезпечних ділянок.