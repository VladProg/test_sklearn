У Лізі чемпіонів УЄФА відбулися чергові матчі 1/8 фіналу.

Футболісти німецької «Боруссії» у Дортмунді завдяки голу Каріма Адеємі на 63-й хвилині обіграли англійський «Челсі» - 1:0, а бельгійський «Брюгге» на своєму полі з рахунком 0:2 зазнав поразки від португальської «Бенфіки», у складі якої відзначилися Жоау Маріу (51, з пенальті) та Давід Нерес (88), передає Укрінформ.
Український нападник «Челсі» Михайло Мудрик вийшов у стартовому складі і на 77-й хвилині поступився місцем на полі Марку Кукурельї. Форвард «Брюгге» Роман Яремчук у свою чергу залишився у запасі.
Ще чотири перші матчі 1/8 фіналу Ліги чемпіонів пройдуть наступного тижня. 21 лютого: «Ліверпуль» (Англія) - «Реал» (Іспанія), «Айнтрахт» (Німеччина) - «Наполі» (Італія); 22 лютого: «Лейпциг» (Німеччина) - «Манчестер Сіті» (Англія), «Інтер» (Італія) - «Порту» (Португалія).
Як повідомлялося, напередодні французький «Парі Сен-Жермен» поступився німецькій «Баварії» (0:1), а італійський «Мілан» переграв англійський «Тоттенгем» (1:0)
Поєдинки у відповідь відбудуться 7/8 та 14/15 березня.
Фото: AFP.