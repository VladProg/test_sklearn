В Україні станом на 2 лютого 2023 року вже зібрано 53,2 млн т зернових та зернобобових культур з 11,1 млн га (97% від загальної площі посівів) при середній врожайності 47,9 ц/га.

Як передає Укрінформ, про це повідомляє пресслужба Міністерства аграрної політики та продовольства України.


Зазначається, що аграрії вже намолотили 25,9 млн т кукурудзи на зерно при врожайності 67,2 ц/га зі 3,9 млн га (91% від загальної площі посівів), 158,5 тис. т гречки (врожайність – 13,7 ц/га) зі 116 тис. га (98%) та 101,8 тис. т проса (врожайність – 22,8 ц/га) зі 44,7 тис. га (99%).


В Україні вже майже завершено збір соняшнику, цю культуру зібрано на площі 4,8 млн га (99%) та намолочено 10,5 млн т насіння при врожайності 21,9 ц/га.


Українські аграрії завершили збирання сої і намолотили 3,7 млн т при врожайності 24,3 ц/га з 1,5 млн га (100%). Також вже зібрано 3,2 млн т насіння ріпаку з площі 1,1 млн га (100%) при врожайності 28,6 ц/га.


У міністерстві нагадують, що українські аграрії вже завершили збір пшениці, ячменю та гороху. Так, пшениці намолочено 20,2 млн т при врожайності 40,5 ц/га з 5 млн га (100% від загальної площі посівів), ячменю - 5,8 млн т при врожайності 34,7 ц/га зі 1,7 млн га (100% площ), гороху - 269 тис. т при врожайності 22,8 ц/га зі 118 тис. га (100%).


Аграрії Миколаївщини, Запоріжжя, Одещини, Буковини, Вінниччини, Кіровоградщини, Прикарпаття, Хмельниччини та Тернопільщини завершили збирання цьогорічного урожаю всіх сільськогосподарських культур. Сільгосптоваровиробники Полтавщини намолотили 5,6 млн т зерна.


Найвища урожайність зернових та зернобобових культур у аграріїв Хмельниччини – 70,8 ц/га.


Станом на 2 лютого в Україні накопано 9,1 млн т цукрових буряків при урожайності 501,9 ц/га зі 181,1 тис. га (100%).


Як повідомляв Укрінформ, станом на січень 2023 року в українських полях залишився незібраним значний обсяг кукурудзи. Експерти прогнозують, що у деяких регіонах кукурудза не буде зібрана до кінця зими.