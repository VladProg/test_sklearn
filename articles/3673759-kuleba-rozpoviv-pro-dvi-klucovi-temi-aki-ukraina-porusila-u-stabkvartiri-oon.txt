На заході високого рівня у штаб-квартирі ООН у Нью-Йорку щодо грубих порушень прав людини, спричинених російською війною, Україна порушила два ключових питання – викрадення росією дітей та створення спеціального трибуналу щодо злочину агресії рф.

Як передає власний кореспондент Укрінформу у Нью-Йорку, про це сказав міністр закордонних справ Дмитро Кулеба журналістам під час заходу.
«Ми порушили дві ключові теми – щодо повернення викрадених дітей, якій міжнародні профільні організації приділяють недостатньо уваги, та створення спеціального трибуналу щодо злочину агресії», – зазначив він.
За словами Кулеби, Україна докладає всіх зусиль, аби міжнародні організації підключилися до розв'язання питання повернення дітей та запобігання новим депортаціям.
Щодо трибуналу, «то спочатку скептицизм був найбільш м'яким словом», яке можна використати, аби описати позицію низки партнерів, зауважив міністр.
«А сьогодні ми зробили ще один черговий крок у бік його створення. І працюємо над темою трибуналу з ключовими партнерами», – пояснив він.
Він нагадав, що «МЗС України зібрало так звану ключову групу держав, які вже реально відпрацьовують режим трибуналу». У Гаазі створено центр, який збиратиме докази й свідчення, які підтверджуватимуть злочин агресії і потім будуть використані в судових засіданнях», пояснив він.
Кулеба наголосив, що відповідальності росії буде присвячено окрему резолюцію, «на більш пізньому етапі, але й не занадто пізно».
Він зауважив, що країни, які найбільше підтримують Україну, «так само найбільше підтримують» функціонування Міжнародного кримінального суду, вважаючи, що відповідальністю росії мав би займатися саме він.
«Вони переживали, що це (створення спеціального трибуналу, - ред.) призведе до фрагментації системи міжнародного правосуддя. Ми з ними працювали, переконували і знайшли рішення, тобто зняли ці аргументи», – зазначив міністр.
Також є група країн, яка вважає, що «якщо вже ввійдемо в історію з судом над путіним та його оточенням, то треба зібрати максимально велику коаліцію, яка представлятиме всі регіони світу для участі в цьому трибуналі», сказав він.
Третя проблема юридична – питання імунітету найвищих посадових осіб, що передбачено міжнародним правом.
«Ми ці проблеми покрокова розв’язуємо. Зараз вирішуємо щодо кількості країн, якої було б достатньо, аби трибунал вважався легітимним. І паралельно юристи вирішують питанням імунітету», – зазначив Кулеба.
З досвіду нашої країни судова реформа – «це доволі непросто, а те, що ми робимо, – це реформа міжнародної системи юстиції. Тому кожна деталь має значення, і це займає час. Але ми вирішимо ці питання», – підкреслив він.
Україна очікує, що резолюцію про створення спецтрибуналу буде ухвалено до червня цього року.
Вона передбачатиме всі аспекти відповідальності росії, не лише стосовно трибуналу. Про трибунал ітиметься лише в одному пункті, де буде чітко написано про створення механізму притягнення росії до відповідальності за злочин агресії, зазначив міністр, додавши, що в цьому полягає задум, «але робота триває».
Як повідомляв Укрінформ, 22 лютого у штаб-квартирі ООН у Нью-Йорку проходить захід високого рівня "Грубі порушення прав людини, спричинені агресією проти України", ініційований Україною та більш як сорока країнами-партнерами.