Ціни на нафту піднімаються в середу, 1 лютого, перед публікацією підсумків засідання Федеральної резервної системи (ФРС), а також результатів зустрічі представників держав ОПЕК+.

Як передає Укрінформ, про це повідомляє enkorr.
Вартість квітневих ф'ючерсів на нафту Brent на лондонській біржі ICE Futures становить $85,66 за барель, що на $0,2 (0,23%) вище за ціну на закриття попередньої сесії. За підсумками торгів у вівторок ці контракти здорожчали на $0,96 (1,1%), до $85,46 за барель.
Ціна ф'ючерсів на нафту WTI на березень на електронних торгах Нью-Йоркської товарної біржі (NYMEX) збільшилася на $0,32 (0,41%), до $79,19 за барель. На час закриття попередніх торгів вартість цих контрактів зросла на $0,97 (1,3%), до $78,87 за барель.
Федрезерв, як очікується, підвищить базову ставку у середу на 25 базисних пунктів (б.п.), що означатиме подальше уповільнення темпів її підйому.
Міністри моніторингового комітету ОПЕК+ (JMMC) зустрінуться 1 лютого для обговорення ситуації на нафтовому ринку. Більшість експертів не чекає на нові рішення за підсумками цієї зустрічі, зазначає Bloomberg.
У січні як Brent, так і WTI здешевшали приблизно на 1,7%. Зниження цін зафіксовано за підсумками третього місяця поспіль, попри зростання оптимізму інвесторів щодо перспектив попиту в Китаї слідом за зняттям карантинних обмежень у країні.
Дані Американського інституту нафти (API), опубліковані в ніч із вівторка на середу, показали зростання запасів нафти в США за тиждень, що завершився 27 січня, на 6,33 млн барелів.
Офіційну доповідь про запаси енергоносіїв у Штатах буде оприлюднено в середу о 17:30 за Києвом.