Президент США Джо Байден висловив упевненість, що російському диктатору не вдасться покорити українців, а Україна ніколи не стане перемогою для кремля.

Про це він заявив у вівторок під час промови у центрі Варшави, передає власний кореспондент Укрінформу.
«Жорстокість ніколи не знищить волю вільних людей. А Україна – Україна ніколи не стане перемогою для росії. Ніколи», - заявив президент США.

Він також підкреслив, що російському диктатору, який прагне відновити імперію, не вдасться послабити любов інших народів до свободи.
«Демократії всього світу стоятимуть на захисті свободи сьогодні, завтра й завжди. Ось що тут поставлено на карту – свобода», - зазначив лідер Американської держави.
Байден також зауважив, що Європа впродовж останніх десятирічь спостерігала, що апетити автократії неможливо задовольнити, їм потрібно протистояти.
«Автократи розуміють лише одне слово – ні!»- наголосив президент США.
У цьому зв’язку Байден звернувся до росіян, закликавши не вірити в те, що Захід, нібито, планує захопити та знищити росію, як про це каже путін. Однак, підкреслив: якщо Україна припинить оборонятися, її не стане.
У цьому зв’язку він вкотре підтвердив прихильність стояти разом з Україною, допоки це буде необхідно.
Як повідомляв Укрінформ, президент США Джо Байден 20 лютого відвідав з неанонсованим візитом Київ, де зустрівся з президентом Зеленським. У вівторок, 21 лютого глава Білого дому перебуває з офіційним візитом у Польщі.


Фото: РАР