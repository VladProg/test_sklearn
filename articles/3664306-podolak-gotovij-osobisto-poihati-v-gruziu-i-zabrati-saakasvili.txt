Радник керівника Офісу Президента Михайло Подоляк закликав Грузію відпустити Михеїла Саакашвілі на лікування і висловив готовність особисто приїхати по нього.

Про це він зазначив у Твіттері, повідомляє Укрінформ.


"Будь-який президент це людина. Але також інституція. Країна, що дозволяє собі вбивство свого ексочільника у прямому ефірі, бере історичний гріх, який буде тяжко змити. Не допустіть цього. Відпустіть Михеїла Саакашвілі на лікування. Готовий особисто приїхати його забрати. Зробіть це", - наголосив Подоляк.
Як повідомлялося, під час пресконференції з президентом Австрії Александером ван дер Белленом 1 лютого у Києві Президент України Володимир Зеленський продемонстрував фотографії Саакашвілі й висловив переконання, що влада Грузії його публічно катує і вбиває.


Громадянина України Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунуто обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.


Стаття за незаконний перетин кордону Грузії передбачає до п'яти років позбавлення волі.


Україна офіційно визнала Саакашвілі потерпілим у справі про неналежне поводження в ув'язненні.