В Одесі та регіоні залишається складна ситуація з електропостачанням через мережеві обмеження, зумовлені аварією на одній із підстанцій системи передачі.

Про це повідомляє пресслужба Міністерства енергетики у Телеграмі, передає Укрінформ.
«Складною залишається ситуація з електропостачанням м. Одеси та Одеського району через мережеві обмеження, зумовлені аварією на одній із підстанцій системи передачі. Станом на ранок частка знеструмлених споживачів міста і району становить близько 58% від їх загальної кількості», - йдеться в повідомленні.
Загалом у вівторок, 7 лютого, ситуація з дефіцитом доступної електричної потужності в Україні залишається на рівні попередньої доби. Водночас завдяки збільшенню обсягів виробництва електроенергії, попри похолодання, цей дефіцит суттєво нижчий, ніж минулого вівторка. Як наслідок, кількість знеструмлених споживачів на ранок вівторка на 42% нижча, ніж у вівторок 31 січня.
Як повідомлялось, 4 лютого 2023 року на одній із підстанцій НЕК «Укренерго» в Одеській області трапилось технологічне порушення, яке призвело до загоряння основного обладнання.
Енергосистема України вже витримала 13 ракетних атак ворога та 15 хвиль атак БПЛА по енергетичних об’єктах. В енергосистемі присутній значний дефіцит доступної електричної потужності. Найскладніша ситуація в Донецькій, Херсонській та Харківській областях.