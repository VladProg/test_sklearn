У Офісі генпрокурора очікують, що вирок у справі щодо розстрілів на Інститутській 20 лютого 2014 року буде винесений у цьому році.


Про це під час телемарафону "Єдині новини" поінформував керівник Департаменту організації, процесуального керівництва досудовим розслідуванням та підтримання публічного обвинувачення у кримінальних провадженнях про злочини, вчинені у зв’язку з масовими протестами у 2013 — 2014 роках, Офісу генпрокурора Олексій Донський, передає кореспондент Укрінформу.
«Слухання у справі про криваві злочини на вулиці Інститутській 20 лютого добігло кінця. Сторона обвинувачення у дебатах, так само як і представники потерпілих, просили суд визначити максимальне покарання у вигляді довічного позбавлення волі. Наразі суд знаходиться у нарадчій кімнаті. Ми розраховуємо, що цього року має бути вирок», - сказав він.
За словами Донського, в ОГП очікують, що цей вирок буде справедливим.
Як повідомлялося, вказана справа надійшла до суду у 2015 році спочатку щодо двох обвинувачених - Павла Аброськіна і Сергія Зінченка. Згодом, у 2016-му році, цю справу об’єднали з обвинуваченням Олександра Маринченка, Сергія Тамтури і Олега Янішевського і почали слухати спочатку.
29 грудня 2019 року відбувся обмін полоненими. В Україну повернули 76 осіб, яких тримали в полоні на тимчасово окупованих територіях Луганської та Донецької областей. Україна видала 127 утримуваних осіб, зокрема п’ятьох ексберкутівців, обвинувачених у розстрілах на Майдані.
При цьому Київський апеляційний суд перед обміном звільнив з-під варти трьох ексберкутівців, обвинувачених у вбивстві 48 і пораненні 80 осіб на вулиці Інститутській 20 лютого 2014 року. З-під варти відпустили Янішевського, Зінченка та Аброськіна.
Суд також скасував домашній арешт двом іншим колишнім беркутівцям, обвинувачуваним у цій справі, - Тамтурі й Маринченку. Їх усіх звільнили під особисте зобов’язання.
Згодом адвокат Олександр Горошинський поінформував, що до Києва повернулися двоє ексберкутівців - Маринченко і Тамтура, яких передали до ОРДЛО в межах обміну утримуваних осіб.
Маринченко і Тамтура заявили, що будуть і надалі брати участь у судових засіданнях у справі розстрілів на Майдані.
20 жовтня 2020 року Святошинський районний суд Києва оголосив у міжнародний розшук трьох ексберкутівців, обвинувачених у рамках справи щодо розстрілів на Інститутській у Києві в лютому 2014 року - Янішевського, Зінченка та Аброськіна.
25 листопада суд виділив матеріали щодо них до розгляду в окремому провадженні та зупинив його до розшуку цих тьох осіб.
Надалі суд розглядав справу саме щодо двох ексберкутівців – Маринченка і Тамтури.
17 листопада 2022 року Святошинський районний суд міста Києва завершив судовий розгляд справи «Вбивства людей 20 лютого 2014 року під час Євромайдану», який тривав з травня 2016 року. Орієнтовна дата проголошення судового рішення – вересень-листопад 2023 року.