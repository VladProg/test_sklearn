Колегія суддів судової палати з розгляду кримінальних справ Київського апеляційного суду, розглянувши апеляційні скарги обвинувачених в організації нападу на в.о. керівника справами виконавчого комітету Херсонської міськради Катерину Гандзюк, залишила їх під вартою.

Про це повідомляє пресслужба суду, передає Укрінформ.
Як зазначається, колегія суддів розглянула апеляційні скарги на ухвалу судді Дніпровського районного суду міста Києва від 12 грудня 2022 року, якою обвинуваченим продовжено строк дії запобіжного заходу у вигляді тримання під вартою до 9 лютого 2023 року включно без визначення розміру застави.
"За результатом апеляційного розгляду ухвалу судді Дніпровського районного суду міста Києва від 12 грудня 2022 року залишено без змін, апеляційні скарги сторони захисту в інтересах обвинувачених М. та Л. – без задоволення", - йдеться у пресрелізі.
У суді нагадали, що зазначені громадяни обвинувачуються у вчиненні кримінального правопорушення, передбаченого ч. 3 ст. 27, ч. 2 ст. 28, ч. 2 ст. 121 («Умисне тяжке тілесне ушкодження, що спричинило смерть потерпілої») Кримінального кодексу України.
Як повідомляв Укрінформ, громадську активістку, в.о. керівника справами виконавчого комітету Херсонської міськради Катерину Гандзюк 31 липня 2018 року облили сірчаною кислотою біля під'їзду її будинку в Херсоні. Опіками було уражено 40% тіла жінки. Вона перенесла кілька операцій, але 4 листопада того ж року померла.
Безпосередніх виконавців замаху ув'язнено на терміни від 3 до 6,5 року. Організатори нападу перебувають під судом.
Ексголова Херсонської обласної ради Владислав Мангер і помічник депутата облради Олексій Левін, підозрювані в організації замаху на Гандзюк, перебувають під вартою.