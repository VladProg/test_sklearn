Перші результати розслідування авіакатастрофи у Броварах, в якій загинуло керівництво і співробітники Міністерства внутрішніх справ, можуть бути за місяць – півтора.

Про це в інтерв’ю, що транслювалося у загальнонаціональному телемарафоні, заявив новопризначений глава МВС Ігор Клименко, передає кореспондент Укрінформу.
«Процесуальне керівництво здійснює Офіс генпрокурора Як тільки будуть закінчені всі експертизи - і які ми проводили, і експертизи з нашими колегами з Франції з Airbus, як тільки будуть закінчені всі розслідування, - тоді буде спільна і загальна картина, яку прокурори і представники ДБР та СБУ, які також ведуть це розслідування, зможуть донести до широкого загалу і результати. Я думаю, що місяць – півтора, десь так», - зазначив він.
Як повідомлялося, 18 січня тодішній міністр МВС Денис Монастирський загинув у Броварах в катастрофі гелікоптера ДСНС, на борту якого перебували ще дев'ятеро осіб, зокрема і його перший заступник Євгеній Єнін та державний секретар МВС Юрій Лубкович.
Після загибелі Монастирського Міністерство внутрішніх справ очолив Ігор Клименко, який до того був головою Національної поліції.