Із 3 жовтня 2022 року в застосунку "Дія" доступна нова послуга — купівля військових облігацій.

Про це повідомляє пресслужба Міністерства цифрової трансформації, передає Укрінформ.
"Військові облігації стали дієвим інструментом для підтримки економіки України та Збройних Сил. Відтепер їх можна придбати в Дії та допомогти наблизити нашу перемогу", - йдеться в повідомленні.
Віцепрем’єр-міністр – міністр цифрової трансформації України Михайло Федоров зазначив, що останні 3 роки міністерство робило спілкування українців із державою простим, зручним і швидким.






У «Дії» запрацювала послуга купівлі військових облігацій / Фото: Євген Котенко. Укрінформ






































«Тепер ми даємо людям можливість допомогти державі у надскладні часи так само просто і зручно, придбавши військові облігації в Дії. Вони підтримують Збройні Сили, які знищують ворога та деокуповують міста. Це ваш внесок, що працює на перемогу», - зазначив міністр.
Зокрема, вартість однієї військової облігації стартує від 900 гривень.
Вони різняться за: датами виплат – на строк до 1,5 року; відсотками доходу – від 11 до 16 відсотків річних; назвами на честь тимчасово окупованих міст та територій – Херсон, Мелітополь, Маріуполь, Крим тощо.
Зауважується, що "Дія" не продає облігації самостійно. Застосунок лише допомагає придбати облігації в одного із партнерів – банків та ліцензованих брокерів.
Для того, аби купити військові облігації за допомогою "Дії", необхідно:

оновити застосунок до останньої версії;
у Послугах знайти Військові облігації;
обрати тип облігацій за назвою українських міст чи територій;
вибрати банк чи брокера, у якого хочете купити облігації;
вказати кількість облігацій;
ввести контактні дані і оберіть картку єПідтримки, на яку отримаєте виплати через деякий час;
перевірити та відправити запит до обраного партнера;
підписати документи на відкриття рахунку в цінних паперах і оплатити облігації;
очікувати на сповіщення від Дії. Зарахування на рахунок в цінних паперах відбувається протягом трьох робочих днів.

Як повідомлялося, у зв’язку з російською агресією український уряд ухвалив рішення про поетапний випуск військових облігацій. Планується здійснити державні внутрішні запозичення в обсязі до 400 млрд гривень. Мінфін проводить аукціони з продажу ОВДП щовівторка, починаючи з 1 березня.
Станом на 26 вересня обсяг сплачених урядом коштів за погашеннями внутрішніх боргових інструментів на 54,7 млрд грн перевищує обсяг залучених коштів до державного бюджету на аукціонах із продажу ОВДП.