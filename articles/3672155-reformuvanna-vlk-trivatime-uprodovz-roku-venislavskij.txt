Реформування діяльності військово-лікарських комісій триватиме упродовж року.

Про це член Комітету Верховної Ради з питань національної безпеки, оборони та розвідки, представник Президента у ВР Федір Веніславський заявив в інтерв‘ю Укрінформу.
За його словами, проблеми у діяльності ВЛК розглядалися на засіданні оборонного парламентського комітету за участю представників Міністерства оборони, військово-лікарських комісій, громадськості.
"Очевидно, що є дурні і застарілі підходи у проходженні ВЛК. Наприклад, коли людина з інвалідністю, без кінцівок, змушена раз у пів року - рік засвідчувати, що вона все ще має інвалідність. Це дурість, від якої ми точно будемо відмовлятися. Комітет уже напрацював законодавчі зміни, які мають вирішити це питання, щоб не знущатися з людей і не виставляти себе недорозвиненою країною", – зазначив Веніславський.
На його переконання, один із напрямів, який точно вирішить проблеми у сфері діяльності військово-лікарських комісій, – це максимальна цифровізація, електронні черги, створення можливості надання в електронному вигляді всіх необхідних медичних документів.
Окрім того, депутат наголосив на необхідності усунення будь-яких корупційних ризиків під час проходження ВЛК, зокрема, щоб на рівні медичних комісій не видавали фальшиві висновки про непридатність до військової служби. У цьому контексті парламентарій поінформував, що Комітет ВР з питань нацбезпеки, оборони та розвідки спільно з Комітетом ВР із питань антикорупційної політики напрацьовують певні запобіжники, які унеможливлять корупцію.
Водночас щодо можливих термінів реформування діяльності ВЛК Веніславський зауважив: "На превеликий жаль, це забюрократизована система. Дуже багато підзаконних нормативно-правових актів. Зараз завдання номер один – напрацювати законодавчі зміни. Думаю, що це займе приблизно декілька місяців. Я вважаю, що протягом року ми можемо створити більш-менш цивілізовані правила діяльності ВЛК".
Як повідомлялося, останнім часом військовослужбовці, які проходили або проходять лікування поранень, отриманих під час виконання бойових завдань із захисту та оборони України від збройної агресії російської федерації, висловлюють обурення через неналежне надання їм медичної допомоги.