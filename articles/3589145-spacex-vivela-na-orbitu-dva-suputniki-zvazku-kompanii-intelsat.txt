Американська компанія SpaceX вивела на орбіту два телекомунікаційні супутники Galaxy 33 та 34 американського оператора Intelsat.

Як передає Укрінформ, про це компанія повідомила у Твітері.
Як зазначається, запуск ракети-носія Falcon 9 був здійснений з космодрому на мисі Канаверал у Флориді у суботу о 19:05 за часом Східного узбережжя США (у неділю о 02:05 за Києвом).

Апарати були виведені на орбіту через 40 хвилин після старту ракети. Багаторазовий перший ступінь ракети-носія Falcon 9, що використовувався для запусків вже вчотирнадцяте, за дев'ять хвилин після старту здійснив вертикальну керовану посадку на морську платформу-дрон A Shortfall of Gravitas в Атлантиці.
Супутники призначені для розширення високочастотного телевізійного покриття на території Північної Америки.
Як повідомляв Укрінформ, раніше цього тижня SpaceX вивела на орбіту ще 52 мінісупутники для поповнення орбітального угруповання глобальної мережі інтернет-покриття системи Starlink.
Фото: SpaceX, Twitter