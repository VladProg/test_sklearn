На початку лютого 2023 року у морський порт Ізмаїл прибуло судно з Єгипту, яке доставило технічну сіль для потреб української дорожньої галузі.

Як передає Укрінформ, про це повідомляє пресслужба ДП "Адміністрація морських портів України" у Фейсбуці.

"Спільними зусиллями разом з Міністерством інфраструктури і підпорядкованими йому відомствами – АМПУ і Державним агентством відновлення та розвитку інфраструктури України, вдалося організувати постачання технічної солі з Арабської Республіки Єгипет", - розповів керівник ДП "АМПУ" Олексій Востріков.

Він зазначив, що саме порт Ізмаїл прийняв перші судна та баржі з технічною сіллю, яка вкрай необхідна для забезпечення сталого проїзду дорогами загального користування під час настання зимової негоди та ожеледиці.


У пресслужбі додають, що через вторгнення рф на територію нашої держави, діяльність солевидобувних підприємств, спроможних добувати необхідний об'єм технічної солі для потреб дорожньої галузі, на даний час призупинена.

Як повідомлялося, за підсумками 2022 року, порт Ізмаїл перевиконав показники 2021 року на 218%. Обсяг вантажопереробки у 2021 році складав – 3,84 млн тонн, а вже у 2022-му цей показник становив - 8,89 млн тонн.
Фото: АМПУ