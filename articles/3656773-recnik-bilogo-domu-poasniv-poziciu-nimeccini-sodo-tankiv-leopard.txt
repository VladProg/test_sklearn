Німеччина проходить через власний процес щодо танків Leopard.

Про це сказав координатор стратегічної комунікації Білого дому з питань національної безпеки і оборони Джон Кірбі, коментуючи результати зустрічі в Рамштайні в інтерв’ю “Голосу Америки”, повідомляє Укрінформ з посиланням на Голос Америки Українською.
“Ми знаємо, що Німеччина працює над власним процесом щодо танків Leopard, які є чудовими танками, дуже потужними, не вимагатимуть від українців надмірної кількості підготовки, якщо Німеччина захоче рухатися в цьому напрямку. Але це питання є ключовим. Це є рішення Німеччини”, - сказав він.



Кірбі також наголосив, що партнери не викручують руки, не штовхають та не вмовляють. «Ми хочемо, щоб країни давали те, що вони можуть, коли вони можуть і де вони можуть, і в тому розмірі та масштабі, які їх влаштовують. І це вирішувати Німеччині”, - сказав він.



І додав, що Німеччина збільшила свої внески, які вона почала робити ще на початку війни, і нині є “одним із провідних у світі фінансових донорів України з точки зору саме фінансової допомоги”, а союзники це “високо цінують”.



“Ми вважаємо, що важливо, щоб кожна нація, яка може підтримати Україну в її захисті, робила це саме зараз. Однією з критичних потреб Збройних сил України цієї зими і, ймовірно, навесні буде бронетехніка. Через види бойових дій, які вони ведуть на Донбасі, які можуть включати танки, але не обов’язково, хоча українці мають реальну потребу у додаткових танках”, - сказав Кірбі.



Як повідомляв Укрінформ, керівники оборонних відомств понад 50 держав під час 8-го засідання Контактної групи з питань оборони України у німецькому Рамштайні не дійшли згоди щодо постачання основних танків, але рішення щодо цього може бути прийняте дуже швидко.



Міністр оборони ФРН Борис Пісторіус сказав, що під час зустрічі говорили про можливі поставки танків Leopard.



Він назвав невірним враження, начебто створилася “згуртована коаліція, на шляху якої стоїть Німеччина”. За словами німецького політика, є чимало союзників, які висувають добрі аргументи “за” поставки та чимало тих, хто висуває виважені аргументи “проти”. У ситуації війни треба зважити на всі, додав він.