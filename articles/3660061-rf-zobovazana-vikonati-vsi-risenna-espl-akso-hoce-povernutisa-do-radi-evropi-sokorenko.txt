Зобов’язання виконувати рішення Європейського суду з прав людини не має обмежень у часі, і якщо рф у майбутньому матиме намір повернутись до Ради Європи, вона мусить усі їх виконати.

На цьому наголосила в інтерв’ю Укрінформу уповноважена у справах ЄСПЛ Маргарита Сокоренко.
«Варто підкреслити, що зобов’язання виконувати рішення ЄСПЛ не має обмежень у часі. На практиці це означає, що якщо рф коли-небудь у майбутньому матиме намір повернутись до Ради Європи, вона буде зобов’язана виконати всі рішення ЄСПЛ», - сказала вона.
За словами Сокоренко, сам факт визнання ЄСПЛ порушень росією прав людини на території України є вагомою складовою у відстоюванні справедливості для жертв військової агресії рф, яка розпочалася 2014 року.
Крім того, після визнання рф відповідальною за порушення норм Конвенції про захист прав людини і основоположних свобод, суд зможе зобов’язати росію виплатити компенсації. І хоча росія була виключена з Ради Європи та наразі не є стороною Конвенції, вона має нести відповідальність за свої дії.
Уповноважена також підкреслила, що встановлення відповідальності рф за порушення прав людини в Україні створить міцну основу для подання громадянами індивідуальних заяв до ЄСПЛ проти росії, в тому числі у зв’язку з повномасштабним вторгненням. Тож постраждалі матимуть правові підстави вимагати від рф компенсації за порушення їхніх прав та завдані збитки.
«Ми розуміємо, що добровільно виконувати росія рішення не буде, тому наразі Україною спільно з міжнародними партнерами напрацьовується компенсаційний механізм, який дасть змогу відшкодувати збитки, завдані рф Україні. У цьому механізмі рішення ЄСПЛ також матиме свою роль», - зазначила вона.
Як повідомлялося, Європейський суд з прав людини визнав прийнятною до розгляду міждержавну справу «Україна та Нідерланди проти росії».
Таким чином, ЄСПЛ переходить до розгляду по суті справи, яка стосується масових та систематичних порушень прав людини на тимчасово окупованих територіях Донецької та Луганської областей; викрадення та спроб незаконного вивезення дітей-сиріт з Донецької та Луганської областей на територію рф у 2014 році; збиття літака рейсу MH17.
У 2020 році три міждержавні справи: «Україна проти росії (щодо Східної України)» за заявою № 8019/16, яка стосується масових та систематичних порушень прав людини на тимчасово окупованих територіях Донецької та Луганської областей; «Україна проти росії» за заявою № 43800/14 щодо викрадення та спроб незаконного вивезення дітей-сиріт з Донецької та Луганської областей на територію російської федерації у 2014 році; «Нідерланди проти росії» за заявою № 28525/20 щодо збиття літака рейсу MH17 - було об'єднано в одну.