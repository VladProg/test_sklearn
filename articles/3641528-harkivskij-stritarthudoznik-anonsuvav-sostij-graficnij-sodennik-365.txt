Відомий харківський стріт-арт-художник, графік Гамлет Зіньківський анонсував шостий проєкт «365», коли протягом року він щодня створюватиме по одній роботі.

Про це митець повідомив у коментарі кореспонденту Укрінформу.
«Зараз сезон (малювання на вулиці - ред.) закритий. Працюю в майстерні. Готуюся морально до того, що з 1 січня починаю новий проєкт «365». Знаєте, рік «відпочинку» в мене ж уже закінчився. Пора вже попрацювати», - сказав Зіньківський.
Він зауважив, що це так само буде графічний щоденник – одна робота-рефлексія на якусь подію, враження, почуття щоденно протягом усього року.
Навесні та влітку художник на вулицях Харкова створив кілька десятків нових робіт. Їх він, зокрема, розміщував на розбитих російськими обстрілами будівлях.
Як повідомлялося, Гамлет Зіньківський – стріт-арт-художник, графік, роботи якого стали візитівкою його рідного Харкова. Роботи митця мають свою впізнавану графічну манеру та характерні авторські підписи, які доповнюють чи розкривають суть зображеного.
Художник активно займається волонтерською діяльністю, зокрема, допомагає добровольчому формуванню «Хартія».
Проєкт Зіньківського «365» триває вже 10 років (2013 рік – виставка «Щоденник. 2013», 2015 – «Полароїди», 2017 – «7-е правило», «2019» – «365»), 2021 – виставка з 365 робіт під назвою «⅔» (саме така пропорція паперу, на якому вівся графічний щоденник).