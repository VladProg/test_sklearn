У 2022 році в Україні було реабілітовано 381-го репресованого комуністичним режимом.

Про це повідомив виконувач обовʼязків голови Українського інституту національної памʼяті Максим Ярмистий під час публічного звіту в Укрінформі.
"Невід'ємною частиною роботи Інституту є робота щодо реабілітації репресованих комуністичним режимом. В цьому випадку Національна комісія з реабілітації проводить роботу щодо розгляду справ та прийняття рішень щодо визнання осіб реабілітованими або визнання їх потерпілими від репресій", - сказав Ярмистий.
Зокрема, впродовж року Національна комісія розглянула 488 обґрунтованих пропозицій та підготовлених до них аналітичних матеріалів.
За підсумками цих засідань: реабілітовано 381 особу; визнано потерпілими від репресій 58 осіб; встановлено, що особа вже була реабілітована й не потребує додаткової реабілітації, щодо семи осіб; відмовлено в реабілітації через відсутність законних підстав двом особам; відмовлено у визнанні потерпілими від репресій через відсутність законних підстав двом особам.
Як повідомлялося, у 2022 році УІНП запустив інтерактивну карту з інформацією про події широкомасштабного російського вторгнення в Україну.