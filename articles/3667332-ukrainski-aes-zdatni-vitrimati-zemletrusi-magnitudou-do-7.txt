Українські АЕС здатні витримати землетруси магнітудою до 7, адже вони проєктувались з урахуванням сейсмічної активності регіону.

Про це повідомив президент ДП «НАЕК «Енергоатом» Петро Котін, передає Укрінформ із посиланням на пресслужбу компанії у Телеграмі.
«Всі українські АЕС проєктувалися з урахуванням сейсмічної активності регіону. При виборі майданчиків для будівництва обиралися ті ділянки, де найбільш безпечно. Вітчизняні атомні станції здатні витримати землетруси потужністю до семи балів», - зазначив очільник НАЕК.
Котін додав, що на українських АЕС також працює аварійний захист енергоблоків: за магнітуди 6 блоки терміново зупиняють та переводять у безпечний стан.
Як повідомлялось, відлуння землетрусу в Туреччині магнітудою 8-9, яке прирівнюють до магнітуди 6-7, відчули і в Україні. Незначні поштовхи зафіксували системи сейсмічного моніторингу Хмельницької та Південноукраїнської АЕС.
Обладнанням, яке фіксує поштовхи земної кори, оснащені всі АЕС України. В режимі реального часу Головний центр спеціального контролю (ГЦСК) відслідковує та реєструє будь-які відхилення від норми сейсмічної стійкості в районі розташування атомних станцій.
Попередні роботи з дослідження сейсмічної небезпеки Енергоатом виконав з урахуванням міжнародних рекомендацій МАГАТЕ, вони погоджені з Держатомрегулювання України.
Кожні десять років проводиться переоцінка безпеки всіх реакторів на сейсмічну стійкість і за потреби вживаються додаткові заходи для захисту енергоблоків.