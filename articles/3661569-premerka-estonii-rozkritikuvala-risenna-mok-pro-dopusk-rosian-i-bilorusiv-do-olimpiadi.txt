Глава уряду Естонії Кая Каллас назвала політично і морально неправильним рішення Міжнародного олімпійського комітету дозволити спортсменам із росії та білорусі брати участь в Олімпійських іграх - 2024 в Парижі під нейтральним прапором.

Про це вона написала в Твіттері, передає Укрінформ.
«Розчарована рішенням Міжнародного олімпійського комітету дозволити російським і білоруським спортсменам брати участь у Іграх в Парижі у 2024 році. Політично і морально це неправильно. Час посилювати ізоляцію, а не поступатися росії. Спорт є інструментом російської пропагандистської машини, й ігнорування цього означає стати на бік агресора», - написала Каллас.
При цьому вона ретвітнула відеозвернення Президента України Володимира Зеленського, в якому він оголосив про початок «марафону чесності», спрямованого на очищення керівництва міжнародних олімпійських структур від лицемірства та намагань витягнути у світовий спорт представників росії.
Як повідомляв Укрінформ, Президент Володимир Зеленський закликав міжнародні спортивні федерації відреагувати на рішення МОК щодо участі в Олімпійських іграх спортсменів із росії та білорусі.