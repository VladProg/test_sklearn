Президент України Володимир Зеленський вшанував пам’ять воїнів, загиблих на території інших держав.

Від його імені встановлено кошик квітів до Меморіального комплексу пам’яті воїнів України, полеглим в Афганістані, повідомляється на сайті глави держави, передає Укрінформ.
«Ми ніколи не забудемо наших земляків, які загинули на чужих землях у минулі десятиліття. Всі вони були нашими співвітчизниками, українцями. А ми своїх не забуваємо. І ніколи не залишаємо своїх», – зазначив Президент.



Глава держави також висловив повагу ветеранам локальних збройних конфліктів, які нині використовують свій досвід для захисту України від російських загарбників на полі бою або в інший спосіб активно допомагають обороні нашої держави.



Як повідомлялося, День вшанування учасників бойових дій на території інших держав щороку відзначають 15 лютого. Цей день було встановлено Указом Президента від 11 лютого 2004 і приурочено до завершення виведення військ колишнього СРСР з Афганістану (15 лютого 1989 року).
Фото: ОП