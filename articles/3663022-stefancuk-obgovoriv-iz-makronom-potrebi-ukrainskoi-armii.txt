Голова Верховної Ради України Руслан Стефанчук обговорив із Президентом Французької Республіки Еммануелем Макроном потреби української армії.

Про це спікер українського парламенту повідомив у Фейсбуці, передає Укрінформ.
"Предметна, щира та відверта розмова. Радий зустрічі із Президентом Французької Республіки Еммануелем Макроном", – зазначив Стефанчук.
Він подякував Макрону за рішення про посилення України передовими системами протиповітряної оборони, а також надання танків і бронетранспортерів. Голова ВР наголосив, що саме це дало поштовх для інших держав зробити аналогічні кроки.

"Дуже багато говорили про зброю. Зброю для України! Для нас важливо отримати сучасні види озброєння, які дадуть можливість Україні перемогти у цій війні. Окреслив потреби наших ЗСУ. І, як запевнив Еммануель Макрон, якщо Франція обіцяє допомогу, - вона її надає, а між анонсом і наданням зброї минає небагато часу", – підкреслив спікер українського парламенту.
Окрім того, Стефанчук зазначив, що обговорив із главою Франції формулу миру, запропоновану Президентом Володимиром Зеленським. Голова Верховної Ради висловив удячність Франції за підтримку відповідних пунктів.

"Підняли питання справедливості. Тому що без вироку суду, без виплати росією репарацій не буде повноцінної перемоги у цій війні. І в цьому питанні Франція солідарна з Україною", – додав він.
Як повідомляв Укрінформ, Голова Верховної Ради України Руслан Стефанчук перебуватиме з офіційним візитом у Французькій Республіці з 30 січня до 2 лютого.
Фото: Руслан Стефанчук, Facebook