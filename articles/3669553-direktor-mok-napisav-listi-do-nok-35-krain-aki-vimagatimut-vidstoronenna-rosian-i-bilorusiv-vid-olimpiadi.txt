Директор МОК Джеймс Маклауд написав листи до НОК 35 країн, які збираються вимагати відсторонення росіян і білорусів від змагань, щоб вони вплинули на рішення міністрів спорту.

Про це повідомляє Der Spiegel, передає Укрінформ.
«Після зустрічі міністрів спорту нам стало відомо про багато неправдивих коментарів, зроблених під час зустрічі та згодом у ЗМІ, які спотворили результати самої зустрічі. Ми хотіли б закликати вас зв’язатися з вашим міністром, щоб переконатися, що він або не підписує декларацію, або принаймні подбати про те, щоб формулювання максимально відображало позицію олімпійського руху», - йдеться у листі Маклауда.
Повний перелік країн, які підтримали вимогу відсторонити росіян та білорусів, наразі невідомий. Зазначається, що серед тих, хто підтримав ці вимоги - США, Велика Британія, Німеччина, Франція, Польща, Нідерланди, Канада, Австралія, Японія, а також країни Балтії та Скандинавії.
Як повідомлялося, 10 лютого у Великій Британії відбувся саміт 35 країн, організований через питання можливої участі росії в Олімпіаді-2024.
Як повідомляв Укрінформ, наприкінці січня МОК оголосив про намір повернути спортсменів з росії та білорусі до виступів на міжнародних змаганнях під нейтральним прапором.
Фото: Getty Images