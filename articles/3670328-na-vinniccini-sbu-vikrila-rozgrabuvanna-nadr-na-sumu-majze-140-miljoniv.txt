На Вінниччині СБУ заблокувала розграбування корисних копалин загальнодержавного значення на суму майже 140 млн грн.





Про це у Фейсбуці повідомляє Управління СБУ у Вінницькій області, передає Укрінформ.
«Служба безпеки України блокувала схему протиправного видобутку та продажу корисних копалин загальнодержавного значення на території Вінниччини. Встановлено, що зловмисники незаконно реалізували понад 47 тис м³ граніту, чим завдали збитків державі на суму майже 140 млн грн. Така діяльність могла призвести до виникнення надзвичайних ситуацій, зокрема завдати значної шкоди навколишньому природному середовищу», - йдеться у повідомленні.
Як зазначається, підпільний видобуток природного каменю відбувався на території раніше діючого кар’єру в Бершадському районі Вінницької області.
Оборудку організувало підприємство, яке після закінчення дії відповідних державних ліцензій безконтрольно продовжувало роботи з видобутку граніту. Без жодних дозвільних документів зловмисники реалізовували сировину оптовими партіями через підконтрольні комерційні компанії.
СБУ ініціювала інженерно-екологічну експертизу, яка підтвердила факти незаконного видобутку корисних копалин.
Наразі керівнику підприємства повідомили про підозру за ч. 4 ст. 240 (Порушення правил охорони або використання надр, незаконне видобування корисних копалин) Кримінального кодексу України.
Триває досудове розслідування для встановлення всіх обставин незаконного видобування ресурсів та притягнення до відповідальності інших учасників протиправної схеми.

Викриття злочинної схеми проводили оперативники СБУ у Вінницькій області спільно з Національною поліцією за процесуального керівництва обласної прокуратури.
Як повідомляв Укрінформ, за процесуального керівництва прокурорів Офісу генерального прокурора розслідується кримінальне провадження за фактами зловживання службовим становищем посадовцями приватного акціонерного товариства “Національної акціонерної компанії “Надра України” (ч. 2 ст. 364 Кримінального кодексу України).
Фото: СБУ, Фейсбук