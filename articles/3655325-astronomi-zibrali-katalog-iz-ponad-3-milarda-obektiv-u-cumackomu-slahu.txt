Група вчених за допомогою астрономічного огляду у видимій і ближній інфрачервоній області спектра Dark Energy Camera міжамериканської обсерваторії Серро-Тололо у Чилі зібрали дані понад 3,32 млрд об’єктів у галактиці Чумацький Шлях.

Як передає Укрінформ, про це повідомляє Space.com.
«Уявіть собі групову фотографію понад трьох мільярдів людей, і кожну окрему людину можна впізнати. Астрономи будуть уважно розглядати цей детальний портрет більше трьох мільярдів зірок у Чумацькому Шляху», - зазначила директор відділу астрономічних наук Національного наукового фонду США (NSF) Дебра Фішер.
Дослідники використовували Dark Energy Camera, щоб спостерігати за площиною Чумацького Шляху в оптичному та ближньому інфрачервоному діапазонах, відкриваючи цю область нашої галактики в безпрецедентних деталях.

Зазначається, що для створення каталогу знадобилося два роки, причому Dark Energy Camera створила понад 10 терабайт даних із 21 400 окремих знімків південного неба.
«Одна з головних причин успіху (дослідження – ред.) DECaPS2 в тому, що ми просто вказали на область із надзвичайно високою щільністю зірок і були обережні з виявленням джерел, які з’являються майже одне над одним», — додав дослідник із Гарвардсько-Смітсонівського астрофізичного центру Ендрю Сайджарі.
Як повідомляв Укрінформ, група китайських та австралійських дослідників, вимірявши масу галактики Чумацького Шляху, дійшла висновку, що вона приблизно в 550 млрд разів перевищує масу Сонця.
Фото: M. Zamani & D. de Martin