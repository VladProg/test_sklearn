Платформа WeRUkraine створена в рамках глобального проекту Meta History: Museum of War.

На сайті проєкту глядачі можуть поринути в реалії війни, яку веде росія проти України, за допомогою AR/VR-турів та прямих трансляцій. Про це Укрінформу повідомив CEO проекту Василь Копанов.
За його словами, тури та трансляції ведуться з міст, звільнених від російських загарбників, з історичних та культурних об’єктів, що були знищені чи зруйновані російською армією.
«WeRUkraine має на меті поєднати нові технології, щоб привернути увагу до підтримки України в її боротьбі за незалежність, показуючи реальну війну без редагування дійсності», - каже Копанов.

На платформі вже доступні перші 10 VR-місць, серед яких - Буча, Гостомель, Бородянка, станція метро Лук’янівка, ​​яка постраждала від ракетного обстрілу.
«Ми хочемо показати реальність війни, від якої не по собі навіть тоді, коли ви спостерігаєте за нею з власної, безпечної домівки. А тепер уявіть, що те ж саме відбувається з вами в реальному житті. На нашій платформі ви можете просто натиснути кнопку та зупинити це. Проте українці так не можуть – просте мирне життя нам тепер недоступне. Для нас війна відбувається щодня, тут і зараз.
Але є спосіб зупинити це – співчуття. Справжнє співчуття — це дія. Задонатьте, і ми разом покінчимо з російською агресією» – каже Копанов.
На платформі глядачі мають змогу пожертвувати на відновлення міст, сіл, пам’яток культурної та історичної спадщини. У майбутньому WeRUkraine планує запустити прямі трансляції з деокупованих міст, першим з яких стане Ірпінь.
Meta History: Museum of War - перший перший NFT-музей Метаісторії, присвячений хронології подій вторгнення росії в Україну. У музеї представлені мистецькі твори в цифровому вигляді- як NFT-токени.
“Основна мета NFT-музею – зберегти пам'ять про реальні події воєнного часу, розповсюдити правдиву інформацію серед світової діджитал-спільноти та зібрати кошти на підтримку України”, – задекларували організатори музею при його відкритті.
Кожен NFT-твір складається з повідомлень медіа чи офіційних джерел, а також ілюстрацій, які є художнім осмисленням цих подій. Надалі усі експонати музею назавжди залишаються в цифровому просторі за допомогою блокчейн-технології. Аби зберегти достовірну картину перебігу подій, експонати виставляються в хронологічній послідовності.
З початку війни музей вже зібрав понад $1,2 млн для Збройних Сил України та відновлення культурної спадщини України. Партнерами проєкту стали Міністерство цифрової трансформації України та Міністерство культури та інформаційної політики.
NFT-технологія базується на понятті NFT-токен, від англ. non-fungible token, невзаємозамінний токен, що позначає право власності щодо будь-якого об'єкта, який виражений у цифровому вигляді. Може йтися про текст, зображення, аудіозапис чи пісню, цифровий чи фізичний витвір мистецтва, ігри та ігрові предмети, різні торгові інструменти.
Ar - допо́внена реа́льність (англ. augmented reality, AR), — проєкти, спрямовані на доповнення реальності будь-якими віртуальними елементами. Vr - віртуа́льна реа́льність (англ. Virtual reality) — тривимірне середовище, створене комп’ютером, яке відтворює фізичну присутність в точках віртуального світу та з якою глядач може взаємодіяти. Зокрема, для мандрів про віртуальній реальності найчастіше використовують спеціальні шоломи та окуляри.