База даних «Український мартиролог XX століття» поповнилася картками ще про 721 особу, яка зазнала репресій за радянських часів.

Як передає Укрінформ, про це повідомляє Державна архівна служба у Фейсбуці.
«Під кінець грудня база даних «Український мартиролог XX ст.» поповнилася картками ще про 721 постраждалу особу, в тому числі 80 новими фотодокументами», - ідеться в повідомленні.
Зазначається, що Центральний державний аудіовізуальний та електронний архів опрацював інформацію держархівів Дніпропетровської, Одеської, Закарпатської областей.
Тепер в «Українському мартиролозі XX століття» для широкого кола користувачів доступна інформація про 103 562 репресовані особи.
Ознайомитися з даними можна за посиланням.
Як відомо, «Український мартиролог ХХ ст.» – це інформаційно-пошуковий інтернет-проєкт, розміщений на офіційному порталі Державної архівної служби України. Він містить стислу інформацію про жертв репресій 1920-1950-х років: фотопортрет або кілька світлин, ім’я особи та коротку характеристику роду занять, дати життя, відомості щодо реабілітації, посилання на архів, де зберігаються архівно-слідчі справи та інші дотичні матеріали.
Фото: Держархів