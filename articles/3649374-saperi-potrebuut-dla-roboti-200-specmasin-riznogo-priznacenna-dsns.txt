Для роботи піротехнічних розрахунків Державної служби України з надзвичайних ситуацій потрібно загалом близько 200 автомобілів різного призначення — зокрема і таких машин, як робот “Мастиф”, який застосовується при розмінуванні територій у Харківській області.

Про це в коментарі Укрінформу заявив голова ДСНС України Сергій Крук.
“Ця техніка (спеціальні авто — ред.) є специфічною і вона нам треба постійно. І не тільки 50 чи 60 (одиниць — ред.) — їх треба порядку 200 автомобілів (різноманітного призначення — ред.) для вивезення наших піротехнічних розрахунків, бо їхня кількість (піротехнічних розрахунків — ред. ) постійно збільшується”, - сказав він.
Крук уточнив, що серед техніки, якої потребує ДСНС, є і автомобілі для розмінування, які працюють автономно, але в Україні їх надзвичайно мало.
“Тому ми максимально залучаємо і меценатів, і різні фонди, і пропрацьовуємо з нашими європейськими партнерами (питання — ред.) стосовно постачання їх (цих машин — ред.) для України, щоб пришвидшити темпи розмінування нашої держави”, - зазначив очільник українських рятувальників.
Як повідомлялося, на Харківщині при розмінуванні рятувальники почали використовувати робот “Мастиф”, доправлений із США. Потреба Державної служби із надзвичайних ситуацій у спеціалізованих машинах для механізованого розмінування становить наразі 60 одиниць.