Космічний телескоп NASA/ESA Hubble сфотографував три зореутворюючі галактики, що знаходяться в сузір'ї Волопаса.

Про це повідомила обсерваторія, передає Укрінформ.
Ці три галактики прямують до зіткнення, в результаті якого зіллються в одну ще більшу галактику, спотворюючи спіральну структуру одна одної через взаємну гравітаційну взаємодію в процесі.

Зазначається, що це тріо, яке відоме астрономам як SDSSCGB 10189, є відносно рідкісною комбінацією трьох великих галактик, що утворюють зірки і знаходяться на відстані лише 50 000 світлових років одна від одної.

Попри те, що це може здатися безпечною відстанню, для галактик це робить їх надзвичайно близькими сусідами.


Наші власні галактичні сусіди розташовані набагато далі. Так, Андромеда, найближча до Чумацького Шляху велика галактика, знаходиться на відстані понад 2,5 мільйона світлових років від Землі.
Як повідомляв Укрінформ, космічний телескоп NASA/ESA Hubble сфотографував карликову галактику Donatiello II.
Фото: ESA/Hubble & NASA, M. Sun