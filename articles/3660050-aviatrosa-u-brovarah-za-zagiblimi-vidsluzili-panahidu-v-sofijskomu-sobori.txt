У Софійському соборі у Києві відслужили пам’ятну панахиду і молебень за всіма загиблими унаслідок падіння гелікоптера у Броварах.

Про це повідомила пресслужба Міністерства внутрішніх справ, передає Укрінформ.

Як зазначається, вранці у четвер, на 9-ий день після авіакатастрофи, керівництво МВС на чолі з виконувачем обов’язків міністра внутрішніх справ Ігорем Клименком й за участю в. о. держсекретаря МВС Інни Ящук, інших представників відомства, друзі та соратники, рідні загиблих відвідали Байкове кладовище в Києві, де були поховані загиблі міністр Денис Монастирський і його колеги, поклали до на могили квіти.
Пообіді ж у Софійському соборі пройшла пам’ятна панахида й молебень за всіма загиблими унаслідок падіння гелікоптера – як невинними жертвами обставин цивільними громадянами, так і посадовцями МВС.






У Києві вшанували пам'ять керівництва і працівників МВС, загиблих у авіакатастрофі в Броварах / Фото: МВС

























У заході взяли участь очільники та представники Міністерства внутрішніх справ, урядовці, керівництво і представники депутатського корпусу Верховної Ради України, політики та державні діячі, рідні та близькі померлих.
Як повідомлялося, 18 січня у Броварах поруч із дитсадком та житловою багатоповерхівкою впав гелікоптер Державної служби з надзвичайних ситуацій, на борту якого перебували 10 людей, у тому числі міністр внутрішніх справ Денис Монастирський, його перший заступник Євгеній Єнін і державний секретар МВС Юрій Лубкович.
На місці падіння гелікоптера виявили тіла 14 загиблих, серед них - одна дитина і 10 осіб, які перебували на борту. Постраждали 25 осіб, з них 11 дітей.