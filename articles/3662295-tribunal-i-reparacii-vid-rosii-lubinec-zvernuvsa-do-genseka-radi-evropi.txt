Уповноважений Верховної Ради з прав людини Дмитро Лубінець під час зустрічі з генеральним секретарем Ради Європи Марією Пейчинович-Бурич попросив її порушити питання трибуналу та репарацій від росії на 4-му саміті голів держав РЄ в Рейк'явіку в травні цього року.

Як передає Укрінформ, про це Лубінець повідомив у Телеграмі.
За словами Лубінця, під час зустрічі він «насамперед подякував за важливу роботу, яку здійснює Рада Європи в цей нелегкий час та за підтримку, яку РЄ надає Україні та Офісу уповноваженого. Зокрема подякував за План дій для України на 2023-2026 роки "Стійкість, відновлення та реконструкція" ухвалений 14 грудня 2022 року, вартістю в 50 мільйонів євро.
Уповноважений Верховної Ради з прав людини висловив впевненість, що «заходи Плану сприятимуть документуванню порушень прав людини, ще більшому захисту прав внутрішньо переміщених осіб, осіб, які повертаються з-за кордону, та людей, чиє житло було знищене чи пошкоджене внаслідок війни, яку розпочала росія».
Також вони обговорили Закон України «Про національні меншини (спільноти) України.
«Окремо підняли питання депортації українських дітей. На сьогодні, за даними НІБ депортованими вважаються 14 732 дитини», - поінформував Лубінець.
Крім того, омбудсмен презентував структуру Секретаріату та наголосив на стратегічних напрямах діяльності і розбудові регіональної мережі представництв уповноваженого.
«Також презентував Спеціальну доповідь щодо додержання прав осіб, які постраждали внаслідок збройної агресії рф проти України, в якій висвітлена ситуація з правами ВПО, людей, які живуть в окупації, та громадян, які знайшли прихисток за кордоном», - зазначив Лубінець.
За словами уповноваженого ВР з прав людини, Пейчинович-Бурич озвучила, що вітає співпрацю з російським омбудсменом щодо питання повернення військових полонених та цивільних заручників.
«Тому попросив порушити питання трибуналу та репарацій на 4-му Саміті голів держав від РЄ в Рейк'явіку в травні цього року», - заявив Лубінець.
Як повідомляв Укрінформ, депутати ПАРЄ закликали лідерів країн-членів Ради Європи на саміті у травні очолити ініціативу зі створення Спеціального міжнародного кримінального трибуналу щодо злочину агресії рф проти України, а також підтримати створення міжнародного механізму компенсації завданих у ході агресії збитків.
Фото: омбудсман України