Віцепрем'єр Ірина Верещук закликала мешканців тимчасово окупованих територій не погоджуватися на пропозиції росіян брати у власність або користуватися майном українців, які виїхали.

Відповідний заклик очільниця Мінреінтеграції опублікувала в Телеграмі, передає Укрінформ.


«Ворог нервує, бо люди продовжують залишати тимчасово окуповані території. Українців, які виїхали з ТОТ, окупанти почали лякати, що відбиратимуть у них землю. Можливо, також ітиметься про інші види майна. Маю попередити мешканців ТОТ: не беріть майно, яке окупанти відібрали у ваших співвітчизників. По-перше, це незаконно. По-друге, це аморально. По-третє, обставини набуття такого майна можуть бути підставою для кримінальної відповідальності після деокупації», - зазначила Верещук.


Вона наголосила, що вороги та їхні поплічники втечуть, як це було на Харківщині та Херсонщині - і «буде прикро, якщо людині доведеться відповідати за незаконне набуття чужого майна».


Як повідомляв Укрінформ, російські загарбники у жовтні почали вивозити майно із тимчасово захопленого Енергодара Запорізької області, зокрема пограбували готель «Скіфський».