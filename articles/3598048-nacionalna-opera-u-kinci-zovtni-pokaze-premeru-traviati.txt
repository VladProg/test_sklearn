Національна опера України 29 та 30 жовтня покаже прем’єру опери «Травіата» Дж.Верді у постановці Анатолія Солов’яненка.

Про це Укрінформу повідомили в театрі.
«Опера «Травіата» належить до тих оперних творів, які, на моє глибоке переконання, за своїми сюжетами знаходяться поза простором і поза часом: тобто, сюжет вистави є актуальним у будь-якому місці, в будь-якій країні світу і в будь-який час. Ці події не прив’язані до конкретної історичної епохи, до певних історичних перипетій, а якраз напряму пов’язані з глибиною людських почуттів, переживань і всього спектру тих емоцій, які притаманні кожній людині. Тому, власне, і виникло бачення і бажання переосмислити виставу, зробити її близькою до сучасного глядача», - розповів режисер-постановник Анатолій Солов’яненко.
Що стосується концепції вистави, то разом із сценографом Андрієм Злобіним і художником костюмів Ганною Іпатьєвою команда театру намагалася створити виставу поза простором і поза часом, і головний акцент зробити на стосунках, на взаєминах героїв, на їхніх почуттях і на всіх тих емоційних переживаннях, які притаманні героям Дюма і, відповідно, Верді.






Національна опера у кінці жовтні покаже прем’єру опери «Травіата»



















«Оскільки опера «Травіата» у березні наступного року святкуватиме своє 170-річчя від дня першої постановки, то, напевне, немає оперного театру в світі, який би протягом свого існування не звертався б до постановки цього твору і ще й по кілька разів. Тому перед нами стояло доволі складне завдання – ми хотіли зробити абсолютно новий і такий власний, авторський, якщо можна так висловитися, погляд на цю драматургію і цю музику. Наскільки це вдасться – вирішить глядач, але в процесі роботи ми намагалися розв’язати саме цю задачу», - сказав Солов’яненко.