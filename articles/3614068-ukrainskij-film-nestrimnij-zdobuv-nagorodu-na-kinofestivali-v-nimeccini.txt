Художній фільм «Нестримний» («Unbridled») режисера Андрія Зайця, який зняли в Кам’янці-Подільському, отримав нагороду на міжнародному кінофестивалі «Universal Film Festival 2022» в Німеччині.

Як передає Укрінформ, про це режисер повідомив у Фейсбуці.
«13 листопада відбулась церемонія нагородження переможців 14-го Міжнародного Кінофестивалю «Universal Film Festival 2022», який проходив з 11 по 13 листопада в кінотеатрі «CineStar Metropolis», Франкфурт, Німеччина. Кам'янець-подільський художній повнометражний фільм «Нестримний» отримав нагороду в номінації «Найкращий екшн фільм», - йдеться у дописі.

Блокбастер «Нестримний» зняли у Кам’янці-Подільському в 2021 році. Прем’єра стрічки відбулася під час V Кам’янець-Подільського міжнародного кінофестивалю «Бруківка» 24 березня цього року.
Кінофестиваль «Universal Film Festival» був заснований у 2007 році в Канзас-Сіті, США, і перетворився на міжнародний гібридний фестиваль, який включає в себе як живі кінопокази, так і онлайн. Щороку фестиваль відбувається в іншому місті та країні, роблячи фокус на незалежному кіно.
Як повідомляв Укрінформ, знятий у Кам’янці-Подільському фільм «Битва за Україну» («Fight for Ukraine») отримав приз глядацьких симпатій на міжнародному кінофестивалі Cannes International Independent Film Festival.