Унаслідок російської агресії постраждали щонайменше 1189 об’єктів культурної інфраструктури України.

Про це повідомляє Міністерство культури та інформаційної політики, передає Укрінформ.
"МКІП продовжує фіксувати пошкодження об’єктів культурної інфраструктури в Україні внаслідок російської агресії. Так, станом на 25 грудня 2022 року збитків зазнали 1189 об’єктів культурної інфраструктури. З них майже третина – 446 об’єктів - повністю зруйновані", - йдеться у повідомленні.
За даними МКІП, найбільших втрат культурна інфраструктура зазнала в Донецькій, Київській, Харківській, Луганській, Миколаївській, Запорізькій, Сумській та Херсонській областях.
Зазначається, що найчисленнішою групою об’єктів культурної інфраструктури, які зазнали пошкоджень чи руйнувань, є клубні заклади – 47% від загальної кількості закладів, які зазнали збитків.
Водночас у МКІП зауважили, що підрахувати точну кількість постраждалих об’єктів культурної інфраструктури неможливо з огляду на те, що "майже вся територія Луганської та значні частини територій Херсонської, Запорізької та Донецької областей досі перебувають у тимчасовій окупації".
Як повідомлялося, Болгарія направить до України комісію для оцінки руйнувань та захисту культурної спадщини.
Фото: МКІП, ілюстративне