Раднику ексзаступника міністра оборони повідомили про підозру у заволодінні коштами в особливо великих розмірах.

Про це інформує пресслужба Офісу генпрокурора, передає Укрінформ.
“Викрито та повідомлено про підозру раднику заступника міністра оборони України (на громадських засадах) у заволодінні коштами в особливо великих розмірах”, - йдеться у повідомленні.


За даними слідства, радник у змові з директором товариства заволоділи коштами, отриманими за договорами поставки товарів військового призначення для потреб Збройних сил України.


Зазначається, що ці кошти були виділені Міністерством оборони України. Такими діями державі завдано понад 1,7 млрд грн збитків, вважають правоохоронці.


Досудове розслідування у даній справі проводить ГСУ Нацполіції України.
Як повідомляв Укрінформ, видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг з харчування для військових у контракті МО перевищують роздрібні у два-три рази.
Невдовзі заступник міністра оборони В’ячеслав Шаповалов, який відповідав за тилове забезпечення Збройних сил України, написав заяву про звільнення. 24 січня Кабмін звільнив Шаповалова з посади заступника міністра оборони.
У ДБР проводять розслідування за фактом оборудок посадовців міністерства і приватних підприємств під час закупівель для військовослужбовців.
1 лютого ДБР повідомило про підозру Шаповалову за незаконні дії, внаслідок яких окремі підрозділи Збройних сил не були укомплектовані засобами індивідуального захисту на суму понад 1 млрд грн. Йому інкримінують лобіювання укладення договорів про постачання продуктів для військових за завищеними цінами, а також закупівель бронежилетів, касок, одягу та інших речей для потреб ЗСУ неналежної якості.


2 лютого Печерський райсуд столиці обрав ексзаступнику міністра оборони В’ячеславу Шаповалову запобіжний захід у вигляді тримання під вартою з альтернативою внесення застави у 402 млн 600 тис. грн.