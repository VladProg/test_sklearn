Два гігавати електроенергії від Європи допоможуть зменшити кількість відключень світла та скоротити їхню тривалість, а понад дві тисячі додаткових генераторів – підтримати критичну інфраструктуру України.

Таку думку висловив голова Комітету ВР з питань енергетики та ЖКП Андрій Герус під час телемарафону «Єдині новини», передає Укрінформ.
«Два гігавати, або 2000 мегават – це те, що можуть пропустити мережі, які поєднують Україну та Європу. Вони потрібні нашій енергосистемі, бо цього тижня в робочі дні дефіцит у години "пік" становив трохи більше 4000 мегават. Всі споживачі відчують це поповнення по одному показнику: стане менше відключень і їхній час скоротиться», - сказав Герус.
Водночас він підкреслив, що раніше у Євросоюзі діяло обмеження - експортуватися могло до 700 мегават електроенергії: у ЄС боялися збільшувати обсяг, прагнучи зберегти резерви генерації на європейській стороні.
«Тож заява керівника ЄС (президента Єврокомісії Урсули фон дер Ляєн – ред.) про готовність збільшити експорт електроенергії - це хороша новина. Сподіваємося, що бачитимемо збільшення імпорту у найближчі тижні», - сказав голова парламентського комітету.
Заразом депутат зазначив, що 2 400 додаткових генераторів від ЄС будуть розподілені по всій країні по об’єктах критичної інфраструктури. Зокрема, найперше їх доправлять на Одещину, інфраструктура якої найбільше піддається російським атакам.
Як повідомлялося, на брифінгу за підсумками саміту Україна-ЄС очільниця Єврокомісії Урсула фон дер Ляєн зазначила, що Євросоюз планує постачати в Україну два гігавати електричної енергії. Водночас ЄС надасть додаткові 2400 генераторів до вже переданих 3000.