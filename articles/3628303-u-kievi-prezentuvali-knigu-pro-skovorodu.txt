У столиці відбулася презентація книги "Феномен Григорія Сковороди і сковородиністика на позвах часу".

Як передає кореспондент Укрінформу, захід відбувся у пресцентрі агентства.
"Сковорода зараз на часі через актуальність порушених і розвинених ним проблем. Ми нікуди не подінемося від питання життя та смерті, щастя, благоденствія, сенсу життя: рано чи пізно вони нас заскочать. У Сковороди ж наявні відповіді на ці питання – вичерпні та переконливі", – зазначив один з авторів книги, професор кафедри педагогіки та психології Хмельницького інституту соціальних технологій Університету "Україна" Віталій Шевченко.

За його словами, наявний доробок робіт про філософа становить понад 1000 праць. І аби читач "не втопився у безлічі літератури", науковці вирішили акумулювати досвід найвидатніших дослідників творчості Сковороди в одній книзі. Їхній досвід репрезентовано відповідно до чотирьох періодів, які відповідають зміні історико-культурних поглядів на постать мислителя та його творчість.
Зокрема, за словами Шевченка, початок книги охоплює часовий проміжок від написання першого твору про Сковороду до 1861 року, коли видали першу збірку філософа. Другий період є імперським та сягає 1862–1917 років, коли твори Сковороди уперше опинилися в науковому обігу.
Третій період починається з жовтневого перевороту 1917 року, який ознаменувався видатними працями про українського просвітителя, зокрема доробком поета Павла Тичини. Новітній час, за словами фахівців, позначено переосмисленням діяльності філософа з позицій діаспорної, вітчизняної та зарубіжної літератури.
"Нам вдалося показати Сковороду гідною та божою людиною. У книзі використано більше 500 джерел, є гарна бібліографія, тобто вона може задовольнити будь-які смаки – і читача, і науковця", – запевняє співавтор книги ректор ХІСТ Університету "Україна" Михайло Чайковський.
Вдночас народний депутат Микола Стефанчук зауважив, що Сковорода створив філософію українця, яка, незважаючи на 300-річну прірву між філософом і сучасними громадянами, продовжує проявлятися насамперед у допомозі їжею, прихистком та добрим словом для нужденних.






У Києві презентували книгу про Сковороду / Фото Руслан Канюка, Укрінформ





































"Сковороді вдалося взяти тисячолітній філософський досвід та вкласти його у три слова – Бог, любов і добро. З одного боку, його філософія важко читається, але легко розуміється: якщо ти хочеш пізнати Бога – маєш творити добро. Якщо ти твориш добро – маєш робити його з любов'ю. Якщо у твоєму серці є любов і добро – то в ньому житиме Бог", – сказав Стефанчук.
Як повідомлялося, попри повномасштабну російську агресію, яка триває з 24 лютого, Україна відзначає 300-річний ювілей від дня народження великого Українця, видатного філософа Григорія Сковороди. З цієї нагоди відбулися заходи в Києві, інших українських містах, а також в інших країнах. Зокрема, у Вашингтоні відкрили скульптуру до 300-річчя з дня народження Сковороди.