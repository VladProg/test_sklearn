За матеріалами Державного бюро розслідувань до суду було скеровано обвинувальний акт відносно колишнього заступника секретаря РНБО Володимира Сівковича за організацію розгону «cтудентського Майдану».

Про це поінформувала пресслужба ДБР, передає Укрінформ.
«Працівники ДБР встановили, що колишній працівник КДБ СРСР за завданням своїх кураторів пішов працювати до органів державної влади України. З часом Володимир Сівкович став заступником секретаря РНБОУ та отримав до дня Незалежності України у 2013 році військове звання генерал-майора запасу», – йдеться у повідомленні.

Зазначається, що вже через три місяці за його безпосередньої участі відбулася організація побиття учасників однієї з перших акцій протесту молоді за євроінтеграційний курс нашої держави.
«Сівкович, за завданням президента-втікача України та секретаря РНБОУ, «згадав» отримані в КДБ навички вербування та тиску. Через його вказівки у ніч з 29 на 30 листопада 2013 року начальник головного управління столичної міліції дав наказ до насильного розгону мирної акції протесту – «студентського Майдану» в центрі Києва», – заявили у ДБР.
За даними відомства, у ході термінової нічної наради у кабінеті начальника ГУ столичної міліції під керівництвом заступника секретаря РНБО було віддано свідомо злочинний наказ.
Як уточнюється, цей наказ, зокрема, передбачав залучення спецпідрозділу «Беркут» для застосування сили до мітингувальників. «Зачистка» Майдану Незалежності від патріотичної молоді мала відбуватися під приводом забезпечення нібито встановлення новорічної ялинки.
Дії обвинуваченого кваліфіковано за ч. 3 ст. 27, ст. 340, ч. 3 ст. 27, ч. 2 ст. 365 Кримінального кодексу України. За клопотаннями слідчого ДБР, погодженими прокурором, та ухвалами слідчого судді щодо цієї особи було заочно обрано запобіжний захід у вигляді тримання під вартою.
У свою чергу, правосуддя надало дозвіл на здійснення спеціального досудового розслідування щодо Сівковича, оскільки він втік і переховується на території рф – держави-агресора, агентом якої він був в Україні і на яку працював.
«Наразі він є одним з очільників антиукраїнського руху, створеного спецслужбами рф. Це теж не залишиться поза увагою нашого слідства та правосуддя», – зазначається у повідомленні.
Процесуальне керівництво здійснює Офіс генпрокурора.
У відомстві поінформували, що ДБР притягнуло до кримінальної відповідальності та скерувало до суду за цим епізодом обвинувальні акти щодо 15 працівників правоохоронних органів, серед яких – двоє заступників начальника управління громадської безпеки столичної міліції, командир роти та 12 міліціонерів «Беркута» при ГУМВС України в м. Києві.
Як повідомлялося, усередині серпня ДБР завершило спецрозслідування стосовно Сівковича за підозрою в силовому розгоні студентів із Майдану у 2013 році.
фото: ZN.UA