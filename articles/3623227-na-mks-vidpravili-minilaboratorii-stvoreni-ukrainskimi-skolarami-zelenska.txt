На Міжнародну космічну станцію відправили дві мінілабораторії, створені українськими учнями - переможцями Всеукраїнського конкурсу-захисту наукових робіт слухачів Малої академії наук України.

Як передає Укрінформ, про це дружина Президента України Олена Зеленська повідомила в Телеграмі.
"Космічний корабель SpaceX Dragon полетів у космос із двома шкільними експериментами українських учнів. Так, уявіть собі! Це вперше в історії Мала академія наук України здійснила подібне! Дві команди переможців всеукраїнського конкурсу - учні Харківської гімназії 47 та Рішельєвського ліцею з Одеси - відправили на МКС свої мінілабораторії", - зазначила вона.

За словами Зеленської, учні спостерігали за відльотом ракети наживо — на мисі Канаверал космічного центру NASA.
"Можу лишень уявити, які відчуття переповнювали їх у цей історичний момент: коли ракета несе в космос результат твоєї праці. Мене ж переповнює гордість за наших учнів. За їхніх викладачів. За всіх, хто попри війну зробив це можливим", - додала перша леді.
Як зауважила вона, надзвичайно показовим є те, що гімназію в Харкові знищила російська ракета, але вчитель забрав експеримент зі зруйнованого класу, й учні все одно завершили проєкт відповідно до вимог NASA.
"росія запускає ракети по наших школах. Ми запускаємо у космос знання. Ми дійсно різні. І це, на щастя, бачить увесь світ", - наголосила Зеленська.

Як повідомляв Укрінформ, на початку листопада херсонська школярка Поліна Козлова перемогла на Міжнародній олімпіаді геніїв у номінації "Креативне письмо". Нагороду дівчині приніс вірш англійською про забруднення океану.