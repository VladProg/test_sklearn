Фонд соціального страхування України (ФССУ) проводить закупівлю обладнання для модернізації дата-центру з ліцензійним програмним забезпеченням.

Про це ФССУ повідомляє в Телеграмі, передає Укрінформ.
«На виконання доручення Прем’єр-міністра України Дениса Шмигаля з метою забезпечення кіберзахисту критичної інформаційної інфраструктури Фонд соціального страхування України проводить закупівлю обладнання для модернізації дата-центру з ліцензійним програмним забезпеченням», - йдеться в повідомленні.
Зазначається, що обладнання буде інтегроване з Єдиною інформаційно-аналітичною системою Фонду та забезпечить збереження і надійний захист бази даних, зокрема, персональних даних мільйонів застрахованих осіб, їх роботодавців, потерпілих на виробництві та їх родин в умовах потенційної кібернебезпеки з боку країни-агресора.
Також модернізація серверів дозволить забезпечити безперебійне функціонування єдиної системи Фонду, опрацювання заяв-розрахунків і проведення виплат лікарняних, декретних, допомог на поховання і страхових виплат.
У Фонді наголошують, що закупівля є плановою та проводиться відповідно до визначених видатків за цим напрямом у бюджеті ФССУ на 2022 рік.

Як повідомлялося, з 1 жовтня Міністерство соціальної політики впроваджує у всіх регіонах України Єдину інформаційну систему соціальної сфери (ЄІССС). Це дозволить централізувати призначення, нарахування та виплати для ВПО, що значно прискорить отримання допомоги та розв'язання проблемних питань переселенців.