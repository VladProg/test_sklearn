Канада суттєво розширила санкції проти російських пропагандистів, залучених до поширення дезінформації про війну в Україні.

Як повідомляє кореспондент Укрінформу, про це у Оттаві оголосила міністр закордонних справ Канади Мелані Жолі.
“російська дезінформація призвела до страждань мільйонів. Намагаючись відшукати фальшиве підтвердження для своєї брехні, президент путін закликав відомих росіян поширювати дезінформацію та пропаганду. Президент путін намагається маніпулювати громадською думкою. Канада не дозволить розповсюджувачам дезінформації та пропаганди діяти безкарно. Канада підтримує Україну”, - сказала Жолі.
У її відомстві уточнили, що обмежувальні заходи торкнуться 16 юридичних та 38 фізичних російських осіб, “причетних до поширення російської дезінформації та пропаганди”.
Під канадські санкції потрапила медіакомпанія “росія сьогодні”, до складу якої входять такі пропагандистські ресурси, як: “РІА Новини”, “Baltnews”, “Ukraina.ru” та ряд інших. Канада також запровадила обмежувальні заходи проти співаків миколи баскова, михайла боярського, діми білана, олега газманова, миколи расторгуєва, ірина аллегрової, лариси доліної та дмитра дюжева. До санкційного переліку увійшов також колишній учасник КВН михайло галустян.
Майно усіх підсанкційних осіб на території Канади заморожується, а їм самим забороняється в’їзд до країни.
Нагадаємо: з часу незаконної анексії росією Криму, Канада запровадила санкції проти понад 2200 фізичних та юридичних осіб, які сприяли порушенню суверенітету України. Понад 1600 з них потрапили під канадські санкції після 24 лютого.