Власник соцмережі Twitter Ілон Маск планує провести у понеділок нову хвилю звільнень у компанії.

Як передає Укрінформ, про це повідомляє Bloomberg із посиланням на обізнані джерела.
Зазначається, що ймовірно, скорочення торкнуться працівників, які займаються продажами та партнерськими відносинами. Минулого тижня у компанії пройшли масові звільнення інженерів.
Як пише агентство, Маск запропонував співробітникам Twitter ультиматум: або залишитися в компанії на умовах значних перепрацювань, або піти з вихідною допомогою.
За словами джерел, зі своїх посад вирішили піти більше технічних працівників, ніж очікувалося, порівняно із ситуацією зі звільненням співробітників, що займаються продажем, партнерськими відносинами та ін.
У п'ятницю Маск попросив керівників відділів продажу та партнерських відносин провести скорочення. Обидва відмовилися займатися цим, за що їх звільнили, йдеться у повідомленні.
Агентство зазначає, що Twitter, який більше не має відділу комунікацій, не відповів на запит про коментар з даного приводу.
Як повідомляв Укрінформ, у середу Маск дав співробітникам трохи менш як 36 годин, аби вони визначилися щодо подальшого перебування в компанії. За його словами, ті, хто звільнився, отримають тримісячну вихідну допомогу.
У четвер працівники Twitter почали масово звільнятися.