Глинянський візерунковий текстиль зі Львівщини внесли до Національного переліку нематеріальної культурної спадщини.

Як передає Укрінформ, про це повідомила Львівська ОВА.
«Мистецтво виготовлення глинянського візерункового текстилю стало п’ятим елементом з Львівщини, який внесли до національного переліку нематеріальної культурної спадщини. Відповідний наказ підписав міністр культури та інформаційної політики України Олександр Ткаченко», - йдеться у повідомленні.

Глинянський візерунковий текстиль – це широкий асортимент рукотворних художніх тканин. Це вишивані і гладкоткані, ворсові вовняні і шовкові килими, ткані та вишивані заслони на вікна і двері, накриття на стіл і ліжка, рушники, ткані і вишивані святкові жіночі фартухи, святкове вбрання, весільні строї, сценічні костюми, трикотажні вироби – светри, безрукавки, жіночі костюми тощо.

Особливо популярними були і залишаються рукотворні гладкоткані килими. Окремо виділяється вишивка Глинян та околиць. Зокрема, вишиті покривала на ліжка, рушники, обруси, покривала на скрині тощо, в яких поряд з прадавніми знаками та символами присутні написи, які відображають прадавню мрію українців про відновлення незалежної держави, з такими написами як «Боже Великий, Єдиний, Русь-Україну Храни», «За Україну, за її волю», із зображеннями синьо-жовтих прапорів, тризуба, герба Галичини – лева з короною. Окрему нішу займає національне вбрання Глинянщини, в якому органічно поєднані вишиті, ткані та в’язані елементи у поєднанні з фабричними тканинами.

За інформацією ОВА, у планах на цей рік – внесення до переліку весільних обрядових пісень Бойківщини «Ладкання» та Сокальської сорочки (крій та орнамент жіночих і чоловічих сорочок).
Зі Львівщини до Національного переліку нематеріальної культурної спадщини у 2022 році увійшли мистецтво виготовлення Яворівської дерев’яної забавки, традиція приготування Яворівського пирога, створення об’ємної сферичної різдвяної звізди села Мацьковичі, Надсянська говірка на Мостищині.