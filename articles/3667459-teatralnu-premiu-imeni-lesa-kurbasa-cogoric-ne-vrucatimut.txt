В Україні цьогоріч вирішили не присуджувати театральну премію імені Леся Курбаса.

Відповідне рішення ухвалив Комітет з присудження премії, повідомляє Укрінформ з посиланням на пресслужбу Держмистецтв.
“Цьогоріч Державне агентство України з питань мистецтв та мистецької освіти отримало 21 заявку від українських театральних режисерів, які були передані для вивчення та опрацювання членам Комітету з присудження премії”, - йдеться у повідомленні.
Після тривалого обговорення всіх робіт на засіданні члени Комітету вирішили у 2023 році не присуджувати премію імені Леся Курбаса.
“Є правила та вимоги, закладені в положенні про премію імені Леся Курбаса. Ними ми повинні керуватися, ухвалюючи будь-які рішення. Комітет розглядав та оцінював подані твори, а не кандидатури претендентів, серед яких були і дебютанти, і майстри з високою мистецькою репутацію. Та за умовами, премією імені Леся Курбаса відзначається не внесок того чи іншого режисера в розвиток сценічного мистецтва Україні, а подана ним на конкурс конкретна вистава. На жаль, на думку переважної кількості членів Комітету, робіт, що бездоганно відповідали б критеріям, зазначеним в положенні про премію Леся Курбаса, цього року не виявилося”, - сказав голова Комітету, театральний критик Сергій Васильєв.
Як повідомлялося, премія імені Леся Курбаса присуджується щороку професійним театральним режисерам за вагомий внесок у розвиток сучасного театрального мистецтва України і вручається у лютому до дня народження видатного українського режисера. На її здобуття висувається театральна постановка, прем'єра якої відбулася у попередньому році.