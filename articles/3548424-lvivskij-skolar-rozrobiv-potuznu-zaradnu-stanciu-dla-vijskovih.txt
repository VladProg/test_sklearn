Львівський школяр, 15-річний Захар Щурко, за гроші, які відкладав на ноутбук і велосипед, зробив портативну зарядну станцію для військових. Його винахід високо оцінили і пообіцяли допомогу в налагодженні масового виробництва.

Про це повідомляє пресслужба Львівської міської ради, передає Укрінформ.
«В часи війни важливо виготовляти нову якісну продукцію, особливо ту, яка потрібна зараз для армії. Сьогодні Захар презентує новий продукт – зарядну станцію Лео Energy, яка може працювати в польових умовах та заряджати квадрокоптери, рації та іншу необхідну техніку. Продукт зроблений у Львові, і зробимо все можливе, щоб виготовляти його в більшій кількості, щоб наші військові атакували ворога із ще більшою силою», – наголосив міський голова Андрій Садовий.

Захар Щурко навчається у 10 класі львівської гімназії «Престиж». Хлопець вирішив допомогти військовим та створив потужну зарядку, дешевшу за заводські аналоги. Винахід школяра легкий у використанні і може заряджатися від розетки, так званого «прикурювача», який є в автомобілі, чи сонячної панелі, яка входить у комплект.






У Львові підліток розробив потужну зарядну станцію для військових / Фото: Львівська міська рада

























Для виготовлення однієї станції хлопець витрачає близько 20 000 гривень та 7 днів роботи.
Як повідомляв Укрінформ, понад 70 тисяч гривень на Збройні сили України зібрав 8-річний Юрій Напора під час сольних концертів містами Львівщини.