Попри невтішні прогнози для глобальної економіки в 2023 році, озвучені раніше, вона все ж подолає найнижчий рівень та почне рухатися вгору, хоча й не так швидко.

Про це заявила у вівторок під час виступу на Всесвітньому економічному форумі в Давосі директорка-розпорядниця МВФ Крісталіна Георгієва, передає кореспондент Укрінформу.
«Це правда, у наших економічних прогнозах ми очікуємо, що цього року зростання продовжить сповільнюватися. Але оскільки на початку року ми прагнемо гарних новин, то вони також є: ми очікуємо, що у 2023 році показник (економічного – ред.) зростання пройде найнижчий рівень, іншими словами, почнеться процес, у якому ми рухатимемося вгору, а не вниз»,- зауважила глава МВФ.
Вона уточнила, що має на увазі під висловом «найнижчий рівень». Так, за її словами, в 2021 році, коли в умовах пандемії з’явилися вакцини, виник оптимізм, що COVID почав відступати. За підсумками того року глобальне зростання сягнуло 6,1%. Однак на початку 2022 року новий штам Омікрон нагадав усім, що пандемія нікуди не поділася. Крім того, 24 лютого росія розпочала війну проти України, що різко уповільнило світову економіку. Отже, 2022 рік був завершений зі зростанням на рівні 3,2%, що удвічі повільніше, ніж попереднього року.
«Зараз, у 2023 році ми очікуємо, що зростання сповільниться приблизно до 2,7%», - пояснила Георгієва висловлювання про «найнижчий рівень».
За її словами, нинішнього року зберігатимуться три глобальних виклики. По-перше, це продовження війни рф проти України, яка впливатиме на довіру споживачів та впевненість бізнесу, особливо в країнах Європи. По-друге, це криза вартості життя та зростання інфляції. Й, по-третє, підвищення відсоткових ставок за кредитами до рівня, якого не було впродовж десятиліть, що також сприятиме уповільненню світової економіки.
У цьому зв’язку глава МВФ наголосила на необхідності об’єднати спільні зусилля, а не піддаватися силам, які прагнуть роз’єднання. Для цього необхідно, насамперед, забезпечити більш надійну роботу ланцюгів поставок та не дозволити статися спаду в глобальній торгівлі.
«Інтегрована глобальна економіка послужила нам усім гарну службу. В результаті цієї інтеграції за останні 30 років світова економіка зросла втричі»,- зазначила Георгієва, знову підкресливши важливість інтеграції, а не роз’єднання.
Як повідомляв Укрінформ, на початку січня глава МВФ Крісталіна Георгієва заявила, що 2023 рік буде важким для більшої частини світової економіки.