Держави-члени ООН підтвердили свою беззастережну підтримку територіальної цілісності та суверенітету України й повторили вимогу до російської федерації вивести свої збройні сили з України в межах її міжнародно визнаних кордонів.

Про це сказав міністр закордонних справ Дмитро Кулеба, коментуючи ухвалену в четвер українську резолюцію Генасамблеї ООН щодо миру, передає власний кореспондент Укрінформу у Нью-Йорку.
«Ми задоволені результатом... – сказав він. – Як би не намагалася росія підірвати міжнародний порядок і коаліцію на підтримку територіальної цілісності України, їй це щоразу не вдається. Коаліція є і буде, доки це необхідно для того, щоб Україна взяла гору у своїх зусиллях із самозахисту, а також для захисту Статуту ООН і закріплених у ньому принципів».
За словами Кулеби, 141 голос «за» резолюцію спростовує аргумент про те, що Глобальний південь нібито не стоїть на боці України. Серед тих, хто підтримав документ, багато країн представляють Латинську Америку, Африку й Азія, наголосив він.
Як повідомляв Укрінформ, надзвичайна спеціальна сесія Генеральної Асамблеї ООН ухвалила резолюцію «Принципи Статуту ООН, що лежать в основі всеосяжного, справедливого і тривалого миру в Україні». «За» проголосували – 141 держава, «проти» – 7, утрималися – 32 (усього членами ООН є 193 країни).
Резолюція, що складається з одинадцяти пунктів, «наголошує на необхідності якнайшвидшого досягнення всеосяжного, справедливого і тривалого миру в Україні відповідно до принципів Статуту ООН».