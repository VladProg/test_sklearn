Уряд спростив проведення калібрування вимірювальної техніки в умовах воєнного стану.

Як передає Укрінформ, про це повідомляє пресслужба Кабінету Міністрів України.
«Сьогодні, 24 лютого, на засіданні Кабінету Міністрів України підтримано внесення змін до постанови від 23 грудня 2015 р. № 1152 “Про особливості забезпечення єдності вимірювань у сфері оборони України”, ініційованих Міністерством оборони України», - йдеться в повідомленні.
Проєкт напрацьовано спільно з Генеральним штабом Збройних Сил України та Командуванням Сил Логістики ЗСУ.
Зазначається, що документом передбачається визнання в умовах воєнного стану (та протягом трьох місяців після його припинення чи скасування) проведених в інших державах результатів калібрування засобів вимірювальної техніки, які використовуються під час проведення вимірювань параметрів на об’єктах вимірювань військового призначення. Таким чином, уряд спростив проведення зазначеної процедури.
Як пояснили в уряді, внесення змін до постанови мотивовані істотним збільшенням кількості постачання зразків озброєння та військової техніки, у тому числі високоточного, яке надходить до України від держав-партнерів, а також закуповується за бюджетні кошти. До складу озброєння та військової техніки входять засоби вимірювальної техніки, що мають відповідні сертифікати калібрування (ISO/IES17025), видані лабораторіями, акредитованими відповідними органами з акредитації країн-виробників озброєння та військової техніки і засобів вимірювальної техніки. Серед іншого, мова йде й про тепловізори.
Тож визнання результатів калібрування засобів вимірювальної техніки, що проведені в інших державах, буде гарантією технічної придатності зразків озброєння та військової техніки, безпечного і безаварійного їх застосування, та сприятиме пришвидшенню передачі безпосередньо в зону бойових дій, а також зменшенню витрат держбюджету шляхом уникнення дублювання робіт.
У пресслужбі зазначили, що зміни стосуватимуться усіх силових структур, повʼязаних із забезпеченням єдності вимірювань у сфері оборони України, зокрема Міністерства оборони, МВС, Адміністрації Держприкордонслужби, Адміністрації Держспецзвʼязку, Нацполіції, ДСНС та СБУ.