Працівники Державного бюро розслідувань затримали ексначальника митного поста «Чорноморськ-порт». Йому інкримінують отримання неправомірної вигоди за безперешкодний експорт зерна і видачу сертифікатів.


Про це повідомив у своєму Телеграм-каналі очільник фракції “Слуга народу” у парламенті Давид Арахамія.
«Кілька годин тому ДБР за процесуального керівництва Офісу Генпрокурора взяло колишнього начальника митного поста «Чорноморськ-порт», який вимагав і отримав неправомірну вигоду за безперешкодний експорт зерна і видачу сертифікатів», - написав він.
«І це в той час, як наш Президент, керівництво Офісу Глави держави, уряд і дипломати працюють над тим, щоб збудувати «зерновий коридор». Наші військові його охороняють, бізнес бореться за кожен долар експортної виручки, і тут з’являється якийсь покидьок, який думає, що може організувати собі на цьому схему», - додав він.
Арахамія подякував керівництву ДБР за те, що тримає такі справи на контролі і висловив сподівання у майбутньому побачити результати.
Як повідомляв Укрінформ, станом на 8 лютого 2023 року 117 суден з українською агропродукцією очікують у Босфорі на інспекцію спільного координаційного центру.
У січні 2023 року через Босфор "зерновим коридором" щодня проходило в середньому 2-3 судна, що вдвічі менше, ніж у вересні-жовтні торік, коли проходило в середньому по 6 суден. З початку 2023 року середня кількість інспекцій становить 2,5 судна за добу проти 3,5 судна у грудні 2022 року.
Координаційна рада з питань логістики в сільському господарстві під головуванням міністра аграрної політики та продовольства України Миколи Сольського розглянула можливі варіанти, як зменшити час простою суден та збільшити обсяг експорту.