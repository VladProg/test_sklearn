Керівник Офісу Президента Андрій Єрмак провів засідання робочої групи з опрацювання питання створення спеціального міжнародного трибуналу щодо злочину агресії проти України.

Як передає Укрінформ, про це повідомляє пресслужба глави держави.


Участь у засіданні взяли заступники керівника ОП Андрій Смирнов та Андрій Сибіга, а також посол з особливих доручень МЗС Антон Кориневич та інші члени робочої групи.


Єрмак зазначив, що більшість країн-союзників підтримують ініціативу України: «Сьогодні практично всі вони говорять про те, що готові взяти участь у створенні трибуналу. Ми обговорюємо вже не ймовірність самої ідеї, а конкретні механізми створення».



Своєю чергою Смирнов уточнив, що для України прийнятними є два з трьох можливих сценаріїв створення трибуналу.


За словами Єрмака, щоб переконати партнерів підтримати необхідний Україні сценарій створення трибуналу, необхідно підготувати конкретні пропозиції, які можна буде представляти на міжнародних майданчиках.
«Під кожну країну треба знаходити свій рецепт. До кожної країни треба знайти ключик», – зазначив керівник ОП.

Також повідомляється, що для ефективнішого залучення країн-партнерів до процесу створення спеціального трибуналу Єрмак запропонував проводити інформаційні брифінги в Офісі Президента для представників держав, що підтримують ініціативу України.
У ході засідання Смирнов поінформував, що наприкінці січня у столиці Чехії відбулося засідання Core Group, на якому представники понад 20 країн обговорили подальші кроки у напрямку створення спецтрибуналу.
За його словами, на майданчику Євроюсту триває робота над проведенням міжнародного саміту щодо відповідальності за злочин агресії в Україні, що має стати основою для систематизації доказів з метою формулювання обвинувачення у скоєнні злочину агресії.
В ОП також повідомили, що триває робота над створенням International Centre for the Prosecution of the Crime of Aggression in Ukraine.
Як повідомлялося, у вересні 2022 року Президент Володимир Зеленський утворив робочу групу на чолі з Андрієм Єрмаком, яка опрацьовуватиме питання створення спеціального трибуналу для притягнення до кримінальної відповідальності керівництва російської федерації за скоєння злочину агресії проти України. Створення такого трибуналу підтримали Парламентська асамблея Ради Європи, Європарламент, Парламентська асамблея НАТО, Парламентська асамблея ОБСЄ та окремі держави.
Фото: ОП