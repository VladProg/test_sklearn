У Генуї відбувся фестиваль Festival dell'Eccellenza al Femminile, де формація NOVA OPERA двічі зіграла міф-оперу EROS (режисерка Еллі Папаконстантіну, композитор Сергій Вілка).

Про це Укрінформу повідомила PR-координаторка проєкту Лідія Карпенко.
«EROS було перероблено протягом кількох тижнів після російського вторгнення. Ми говоримо з місця втрати, страху, болю та війни. У міфічній площині оповіді відвідуємо давніх філософів і поетів «Бенкету», сподіваючись у найважчі часи повернути втрачену віру в людей. Цю виставу має побачити український глядач. Ми зробимо все, щоб виконати EROS на українській сцені», - розповіла режисерка опери Еллі Папаконстантіну.
За словами організаторів, на виставу завітали чимало українців, частина з яких опинилася в Італії вже після початку війни.
«Твір створено за "Бенкетом" Платона - це роздуми філософів щодо природи любові, еросу. Під час війни людські стосунки також зазнали змін. Між багатьма людьми зараз чималі відстані. У виставі маємо рефлексії з цього приводу, а також - щодо самотності, жертовності, платонічного кохання», - додав вокаліст формації NOVA OPERA Андрій Кошман.
За словами музиканта Андрія Надольського, на покази приходять різні люди, дехто лише щось чув про війну, однак їм важко усвідомити масштаби всього, що нині відбувається в Україні.
«Та вже в процесі перформансу бачу, що цю стіну відсторонення ми розбиваємо. Наша Анна Кірш проникає в душу. Так, після одного показу один з глядачів розповів мені, що він розплакався і не міг стримати сліз до кінця нашого виступу. Приємно, що після постановки глядачі не розходяться одразу, а залишаються, аби поспілкуватись», - розповів він.
У середині жовтня оперу з успіхом представили в Ізраїлі на міжнародному фестивалі альтернативного театру Акко. У червні виставу 6 днів поспіль показували в Афінах. Сама ж прем'єра міф-опери EROS відбулась 26 травня на O. Festival у Роттердамі (Нідерланди).
Міф-опера EROS - це результат співпраці української музичної формації NOVA OPERA, композитора Сергія Вілки, режисерки Еллі Папаконстантіну (Греція) та ODC Ensemble.
Вокалісти: Анна Кірш (сопрано), Андрій Кошман (баритон), Руслан Кірш (баритон).
Інструменталісти: Катеріна Фотінакі (мультиінструменталістка), Жанна Марчінська (віолончель), Андрій Надольський (ударні), Сергій Вілка (фортепіано, live-електроніка).
Масштабний міжнародний проєкт – міф-опера EROS – створений за підтримки Міністерства культури Греції, House of Europe, Фонду виконавських мистецтв NL.