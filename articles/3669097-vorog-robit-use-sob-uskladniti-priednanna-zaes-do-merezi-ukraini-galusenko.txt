Ситуація на Запорізькій АЕС, яка знаходиться під контролем російських терористів, погіршується. Нинішні дії росіян ставлять під загрозу можливість швидкого підключення станції до мережі після її звільнення Україною.

Як передає Укрінформ, про це в ефірі загальнонаціонального телемарафону повідомив міністр енергетики Герман Галущенко, коментуючи ситуацію на Запорізькій АЕС.
«Якщо сказати, що там відбувається, то це погіршення ситуації. І це не тільки наша оцінка, ця оцінка збігається з оцінкою фахівців МАГАТЕ. Ми про це говорили з Гроссі (генеральний директор МАГАТЕ – ред.), він знає це, і його експерти, які на місці. Це кілька треків цього погіршення. По-перше, є певна лють з боку росіян через те, що вони не отримали бажаної кількості людей, які підписали контракти з ними, і, відповідно, тиск збільшується на персонал. Вони б’ють публічно, зникають люди, тобто це такий звичайний російський терор в дії. А другий трек – це те, що взагалі експлуатація станції зараз здійснюється таким чином, що вона погіршує якраз устаткування. Це суттєво погіршує можливості в подальшому включити її в мережу», - повідомив Галущенко.
Міністр додав, що всі кроки загарбників спрямовані на те, щоб після повернення станції під король України неможливо було відразу її доєднати до мережі.
Також Галущенко зауважив, що скидання води російськими терористами в Каховському водосховищі несе загрозу для роботи ЗАЕС.
«Ця ситуація дійсно є досить небезпечною, якщо вона буде розвиватися далі в такому напрямку. Більше того, ми повідомили МАГАТЕ, і так само є відповідна заява МАГАТЕ стосовно цієї ситуації. Зараз є інформація, що там трохи рівень стабілізувався, але питання в тому, що ми не маємо доступу та можливості регулювати злив цієї води. Наскільки вони свідомо це роблять, чи будуть готові здійснити такі дії, щоб поставити під загрозу взагалі експлуатацію ЗАЕС, знаєте, від них можна чекати чого завгодно», - зауважив міністр.
Як повідомляв Укрінформ, сьогодні Державна інспекція ядерного регулювання України заборонила експлуатацію енергоблоків № 3, 4, 5, 6 відокремленого підрозділу «Запорізька АЕС» державного підприємства «НАЕК «Енергоатом».