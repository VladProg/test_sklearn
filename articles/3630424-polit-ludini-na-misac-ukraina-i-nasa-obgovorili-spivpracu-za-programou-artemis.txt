Державне космічне агентство України та Американське космічне агентство (NASA) обговорили перспективи розвитку співпраці, в тому числі за програмою Artemis.

Про це повідомляє Укрінформ із посиланням на пресслужбу ДКА.
Зазначається, що з нагоди 25-ої річниці космічного польоту першого астронавта незалежної України Леоніда Каденюка, який відбувся в рамках місії NASA STS-87, між головою ДКА Володимиром Тафтаєм та адміністратором NASA, сенатором Біллом Нельсоном пройшла зустріч.
Очільник агентства висловив вдячність американській стороні за допомогу в підготовці українського астронавта та можливість здійснити політ на борту космічного шаттла.
Високо оцінивши досвід спільної роботи, отриманий під час підготовки та безпосередньо в ході космічного польоту, сторони обговорили перспективи розвитку співпраці, зокрема, за програмою Artemis.
Artemis – програма NASA, яка має на меті «відправлення першої жінки та чергового чоловіка» на поверхню Місяця, а також створення там інфраструктури для подальшого польоту на Марс.
Як повідомлялось, космічний корабель Orion, який NASA запустила на орбіту Місяця в рамках місії Artemis, вже направляється на Землю. Він стартував 16 листопада з космодрому на мисі Канаверал.
Фото: Державне космічне агентство України