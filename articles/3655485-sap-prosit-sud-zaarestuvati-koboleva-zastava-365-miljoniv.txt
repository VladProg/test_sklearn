Спеціалізована антикорупційна прокуратура просить суд застосувати до ексголови правління НАК «Нафтогаз України» Андрія Коболєва запобіжний захід у вигляді тримання під вартою з можливістю внесення застави у розмірі 365 млн грн.

Про це САП повідомляє у Телеграмі, передає Укрінформ.
“19 січня до Вищого антикорупційного суду скеровано клопотання НАБУ, погоджене прокурором САП, про застосування до колишнього голови правління НАК «Нафтогаз України», який, зловживаючи своїм службовим становищем, забезпечив собі виплату премій на понад 229 млн грн, запобіжного заходу у вигляді тримання під вартою з альтернативою внесення застави у розмірі 365 млн грн”, - йдеться в повідомленні.
Зазначається, що судове засідання з обрання запобіжного заходу призначено на 19 січня.
Як повідомлялось, 19 січня НАБУ і САП оголосили колишньому голові правління НАК «Нафтогаз України» про підозру у заволодінні у 2018 році понад 229 млн грн. Як вважає слідство, ці гроші Коболєву виплатили коштом компанії за екстраординарні досягнення.
На той час сума суттєво перевищувала нормативно визначені розміри таких виплат. Дії підозрюваного правоохоронці кваліфікували за ч. 5 ст. 191 КК України.
Коболєв після оголошення підозру у ймовірному розкраданні понад 229 млн грн заявив, що «не буде ховатись та доводитиме свою правоту».