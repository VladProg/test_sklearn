Внесення росії до «чорного списку ЄС» означає, що країни-члени Європейського Союзу можуть застосовувати податкові та неподаткові «захисні заходи» в операціях з юрисдикціями із зазначеного списку.

Як передає Укрінформ, про це повідомляє пресслужба Мінфіну.
"Міністерство фінансів України вітає рішення Ради Європейського Союзу з економічних та фінансових питань (ECOFIN) щодо включення російської федерації до списку юрисдикцій, які «не співпрацюють з ЄС для цілей оподаткування» («чорний список ЄС»)", - йдеться в повідомленні.
У Мінфіні зазначають, що до «чорного списку ЄС» потрапляють юрисдикції, які не виконали рекомендацій ЄС щодо податкової прозорості, справедливого оподаткування та мінімальних стандартів ОЕСР з протидії розмиванню бази і виведенню прибутку з-під оподаткування (anti-BEPS).
Потрапляння юрисдикції до «чорного списку ЄС» означає, що країни-члени ЄС можуть застосовувати податкові та неподаткові «захисні заходи» в операціях з юрисдикціями із зазначеного списку.
Міністерство фінансів також закликає Міжнародну групу з протидії відмиванню брудних грошей (Financial Action Task Force - FATF) виключити росію зі списку країн-членів FATF та внести її до чорного списку як юрисдикцію з високим рівнем ризику на пленарному засіданні та засіданнях робочих груп, які відбудуться в Парижі 20-24 лютого. Внесення країни до чорного списку вимагатиме від усіх країн світу, включаючи країни-члени FATF, застосовувати посилену належну обачність та впроваджувати контрзаходи для захисту міжнародної фінансової системи від постійних ризиків, які створює росія.
Разом із рф у «чорному списку ЄС» знаходяться Американське Самоа, Ангілья, Багамські острови, Британські Віргінські острови, Коста-Ріка, Фіджі, Гуам, Маршаллові острови, Палау, Панама, Самоа, Тринідад і Тобаго, Острови Теркс і Кайкос, Віргінські острови США та Вануату.
Як повідомлялось, Рада з економічних та фінансових питань (ECOFIN), - це рада, спрямована на управління політикою Європейського Союзу в чотирьох важливих сферах, таких як економічна політика, оподаткування, регулювання та контроль за фінансовими послугами.