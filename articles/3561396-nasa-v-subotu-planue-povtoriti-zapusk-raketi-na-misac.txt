Американське космічне агентство NASA в суботу планує запустити ракету Artemis I на Місяць – після того, як у понеділок скасувало запуск через проблеми з двигуном.

Про це повідомляє Укрінформ з посиланням на New York Times.
Зараз NASA продовжує підготовку до старту. У вівторок представники агентства заявили на пресконференції, що за цей час сподіваються розв’язати проблему з двигуном.
Вони зазначили, що запуск розпочнеться в суботу, починаючи з 14:17 ранку, і триватиме дві години. Однак потенційно штормова погода на стартовому майданчику Космічного центру імені Кеннеді у Флориді може завадити цим планам.
У понеділок під час підготовки до запуску ракети, що мала здійснити випробувальний політ без екіпажу, з’ясувалося, що лінія подачі рідкого водню недостатньо охолодила один із чотирьох двигунів основного ступеня.
За словами керівника програми з розробки ракети Space Launch System Джона Ганікатта, температурні показники могли бути результатом помилки датчика.
Ракета Space Launch System – сучасний аналог Saturn V, яка доставляла астронавтів NASA на місяць у 1960 – 1970-х роках.
Якщо NASA не зможе запустити ракету до початку наступного тижня, її доведеться перемісити в ангар для складання та обслуговування ракет, оскільки необхідно буде повторно перевірити систему припинення польоту, яка містить вибухові речовини, покликані знищити ракету, якщо вона відхилиться від курсу.
Місія Artemis I призначена для випробування ракети й капсули екіпажу Orion протягом 42-денного польоту, під час якого Orion переміститься на навколомісячну орбіту й потім повернеться на Землю.
У рамках місії NASA хоче переконатися, що теплозахисний екран корабля Orion зможе витримати теплове навантаження від входження в атмосферу Землі на швидкості 40 тисяч км на годину.
Фото: NASA/Ben Smegelsky