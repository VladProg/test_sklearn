За результатами секвенування референс-лабраторії Центру громадського здоров'я варіант штаму коронавірусної хвороби Omicron XBB.1.5, відомий також під назвою "Кракен", підтверджено вже в 4 областях України.

Про це повідомляє Центр громадського здоров'я, передає Укрінформ.
“Завдяки секвенуванню ми підтверджуємо, що варіант Omicron XBB.1.5 циркулює вже на території 4 областей: Сумській, де був перший пацієнт, Закарпатській, Тернопільській та Одеській. Робота лабораторії триває постійно: нам вдалося зробити вже майже тисячу секвенувань”, - розповіла завідувачка референс-лабораторії з діагностики ВІЛ/СНІДу, вірусних та особливо небезпечних патогенів ЦГЗ Ірина Демчишина.
В Центрі громадського здоров'я зазначають, що такий розвиток подій був прогнозований, адже кожна нова мутація коронавірусу SARS-CoV-2 витісняє собою попередню.
В ЦГЗ застерегли, що хоча сам по собі Omicron і переноситься легше, проте має здатність передаватися швидше. Це додатково навантажує медичну систему. Саме тому необхідно пройти вакцинацію проти COVID-19, в тому числі зробити і бустерні щеплення.
Наразі в Україні доступна спеціальна вакцина проти штаму Omicron. Для отримання щеплення не обов'язково мати декларацію з сімейним лікарем.
Вакцинуватися можна в найближчому закладі охорони здоров'я або в центрах вакцинації. Щеплення проти COVID-19 доступне для усього дорослого населення та дітей від 5 років.
В ЦГЗ наголошують, що перед вакцинацією не треба проходити обстежень, приймати специфічні ліки або дотримуватись дієти.
Як повідомляв Укрінфом, з 23 січня 2023 року референс-лабораторія з діагностики ВІЛ/СНІДу, вірусних та особливо небезпечних патогенів ЦГЗ виявила перший випадок в Україні хворого на мутацію варіанту Omicron XBB.1.5 коронавірусу SARS-CoV-2. Пацієнт з Сумської області не був вакцинований проти COVID-19.
За даними МОЗ, зараз в Україні є в наявності біля 8 млн доз вакцини трьох типів: однодозова Janssen виробництва Johnson & Johnson, вакцина Комірнаті виробництва Pfizer — дитяча та доросла форми, вакцина CoronaVac китайського виробництва.