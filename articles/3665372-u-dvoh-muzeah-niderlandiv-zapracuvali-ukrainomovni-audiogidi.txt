У двох музеях в Нідерландах за сприяння дружини Президента Олени Зеленської запрацювали україномовні аудіогіди.


Як передає Укрінформ, про це Зеленська повідомляє у Телеграмі.
«Майже 100 тисяч тимчасових переселенців з України опинилися в Нідерландах. Майже половина вже влаштувалася на роботу, намагається підтримувати життя на новому місці, поки не можна повернутися додому. А там, де українці, звучить і наша мова», - зазначила Зеленська.

Одразу два музеї Нідерландів тепер говоритимуть до відвідувачів українською. Насамперед музей Мауріца Корнеліса Ешера в палаці Ланге Ворхаут. "Роботи цього художника знають навіть ті, хто не цікавиться мистецтвом, бо його гравюри сповнені парадоксів, метафор, гри із простором й оптичних ілюзій», - зауважила Зеленська. І музей колекціонера й мецената Абрагама Бредіуса, що містить видатну колекцію творів мистецтва різних епох. Минулої осені саме там виявили невідому доти роботу Рембрандта.

«Майже за рік війни, протягом якого російські загарбники розбомбили й розграбували так багато наших музеїв, ми навчилися особливо цінувати мистецтво. Таке тендітне, воно протистоїть війні й дикунству самим своїм існуванням, дає надію на те, що людський дух обов’язково переможе руйнування та грубу силу. І звісно, світовий спадок має промовляти це й українською – мовою України, яка бореться саме за людські цінності», - наголосила Зеленська.

Перша леді висловила вдячність посольству України в Нідерландах за спільну реалізацію проєкту.

Загалом у межах проєкту запрацювало вже 56 українських аудіогідів у 36 країнах.
Як повідомляв Укрінформ, бібліотеці імені Орланду у Лісабоні стартував проєкт "Українська книжкова поличка», що реалізується під патронатом Першої леді України Олени Зеленської.
Основне фото: escherinhetpaleis.nl
Фото по тексту: Офіс Президента