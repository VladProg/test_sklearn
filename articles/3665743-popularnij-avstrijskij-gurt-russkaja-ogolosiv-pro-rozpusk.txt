Популярний австрійський гурт Russkaja оголосив про закриття проекту.

Про це повідомляє DW, передає Укрінформ.




Як зазначається в заяві групи, опублікованій на її офіційній сторінці у Фейсбуці, "війна в Україні, що розпочалася 24 лютого 2022 року, унеможливлює для нас продовжувати імідж і стиль, який сатирично використовує радянські символи та мову".




На думку музикантів, "ця війна не припиниться найближчим часом, і навіть якби вона припинилася, радянський образ і стиль виявились назавжди табуйованими".




Виконавці, серед яких вихідці з росії та України, Італії, Німеччини та Австрії також зазначили, що група стала мішенню у соцмережах. "Люди називають нас російськими терористами та проросійськими, навіть якщо ми є повною протилежністю", - зазначається у повідомленні.




У цьому зв’язку виникають питання щодо безпеки команди. Музиканти не хочуть ризикувати на випадок, якщо станеться щось серйозне, коли вони гастролюють, заявили у колективі.
Гурт, до складу якого входять шість чоловіків й одна жінка, був заснований 18 років тому австрійським музикантом та актором російсько-грузинського походження Георгієм Макацарією, який з 1989 року проживає у Відні. У своїй музиці Russkaja поєднує елементи польки, ска, фанфар, рока та російської народної музики.




Після початку війни в Україні колектив переписав тексти пісень, у яких зазвичай змішані російська, німецька та англійська мови, та публічно засудив агресію росії. На концерті наприкінці квітня 2022 року Russkaja виконувала свої пісні перед українським прапором із символом миру. "Те, що відбувається зараз - це катастрофа, і ми засуджуємо цю шалену війну", - оголосив під час виступу Георгій Макацарія.




Фото: DW