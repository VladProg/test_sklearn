У 2022 році експорт товарів з України становив 44,15 млрд дол., або 64,9% порівняно з 2021 роком, а імпорт – 55,27 млрд дол., або 75,9%.

Як передає Укрінформ, про це повідомляє Державна служба статистики.
Зазначається, що негативне сальдо становило 11,12 млрд дол. (у 2021 році цей показник також був негативним і становив 4,77 млрд дол.).
Зовнішньоторговельні операції проводились із партнерами із 233 країн світу.
Найбільше у 2022 році Україна продала на зовнішніх ринках продуктів рослинного походження, у тому числі зернових (на 13,48 млрд дол.); металів, у тому числі чорних, та виробів з них (6 млрд дол.); жирів та олій тваринного або рослинного походження (на 5,9 млрд дол.). Їхня частка у загальному обсязі експорту становить, відповідно, 30,05%, 13,6% і 13,5%.
Основними товарними позиціями українського імпорту торік були палива мінеральні, нафта і продукти її перегонки (на 13,11 млрд дол.) і машини, обладнання та механізми (на 9,18 млрд дол.). Їхня частка у загальному українському імпорті товарів становила, відповідно, 23,7% та 16,6%.
Як повідомлялося, за даними Мінекономіки, Україна у 2022 році експортувала товарів до країн Європейського Союзу майже на 28 млрд дол., що на 4,2% більше, ніж у 2021 році.