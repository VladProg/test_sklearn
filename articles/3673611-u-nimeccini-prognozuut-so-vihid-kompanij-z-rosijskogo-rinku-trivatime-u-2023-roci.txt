Унаслідок російської війни проти України німецький бізнес дедалі більше відмовляється від співпраці з російським бізнесом.

Про ситуацію на ринку розповів у середу на пресконференції керуючий директор Східного комітету німецької економіки Міхаель Гармс, передає кореспондент Укрінформу.
За оцінкою німецької сторони, «у найближчому майбутньому не може бути нормальних економічних відносин з росією… Це зміниться лише тоді, коли в росії докорінно зміниться політика», - сказав Гармс.
Він зазначив, що підприємства стрімко залишають рф, а ті, які ще не повністю вийшли, перебувають на різних стадіях виходу, російське керівництво максимально ускладнило вихід іноземним компаніям і робить усе можливе, щоб запобігти черговому відтоку іноземних компаній.
«Відхід від російського ринку швидко прогресує і триватиме у 2023 році», - спрогнозував Гармс.
За даними Комітету, швидке відокремлення від росії при цьому лише частково пов’язане з пакетом санкцій ЄС.
«Більшість німецьких компаній, які ведуть бізнес у росії, роблять набагато більше, ніж вимагають санкції», - зазначив Гармс. Лише в тих секторах, які чітко звільнені від санкцій ЄС, таких як охорона здоров’я та сільське господарство, розвивається якийсь бізнес.
«російські економічні відносини вже відкинуті назад на 20 років, і цьому негативному розвитку не видно краю», - зазначив керуючий директор.
Торік експорт до рф впав на 45 відсотків і сягнув найнижчого показнику за два десятиліття, хоча імпорт зріс на 6,5%. У рейтингу німецьких ринків збуту за один лише рік рф опустилася з 15-го на 23-тє місце.
Німеччина, додав Гармс, також набагато швидше, ніж очікувалось, і швидше за інші європейські країни, змогла відмовитися від російського імпорту енергоносіїв. Частка російського газу, зокрема, скоротилась з 55% до фактично нуля.
Також у 2022 році скоротилися економічні відносини з білоруссю: імпорт на 47,5%, експорт – на 2,5%.
Однак різкі втрати на російському, а також білоруському напрямку були з лишком компенсовані двозначним збільшенням експорту на інші ринки. Торгівля Німеччини з Центральною та Східною Європою загалом піднялася до нового максимуму - 562 мільярди євро у 2022 році.
Фото: DW/E.Nikolaeva