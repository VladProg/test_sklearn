Непереможений український боксер суперважкої ваги Віктор Вихрист свій наступний поєдинок проведе із кубинцем Леньєром Перо, який також не має поразок на рингу.

Бій відбудеться в андеркарті поєдинку за вакантний титул чемпіона світу за версією WBC у другій напівлегкій вазі між мексиканцем Реєм Варгасом та американцем О’Шакі Фостером. Вечір боксу пройде 11 лютого в Сан-Антоніо (США), передає Укрінформ.
«Це чудова нагода для мене продемонструвати свої навички у США. Я особливо радий поєдинку з таким суперником, як Перо. Він добре боксував в аматорах, і я знаю, що ми обидва будемо дуже впевненими перед боєм. Я збираюся перемогти та продемонструвати всім, що готовий зробити все можливе для досягнення своєї мети і здобуття звання чемпіона світу», - сказав українець.
Минулого року Вихрист тричі виходив на ринг, розпочавши 2022-й з перемоги над грузином Яго Кіладзе у поєдинку із сумарними п'яти нокдаунами для обох боксерів. У серпні Віктор здолав американця Кевіна Джонсона, у грудні - його співвітчизника Франкліна Лоуренса.
Відтак Вихрист довів свою професіональну серію до 11 перемог.
Фото: Boxing Scene.