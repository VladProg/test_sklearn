Україна не планувала раніше і не планує зараз нападати на білорусь і вважає важливим, аби білорусь не втратила свою незалежність та не вступила в розв'язану росією ганебну війну.

Про це заявив Президент Володимир Зеленський під час спільної з Президентом Фінляндії Саулі Нііністьо пресконференції у Києві, повідомляє кореспондент Укрінформу.
"Ми не збирались і не збираємось нападати на білорусь. Це головний сигнал від всього українського народу білоруському народу. Для нас дуже важливо, щоб білорусь не втратила свою незалежність і не вступили, незважаючи ні на який вплив будь-кого, не вступили в цю абсолютно ганебну війну", - сказав глава держави.
На питання про те, чи дійсно Україна пропонувала білорусі так званий "пакт про ненапад", він зауважив: "Усе, що Україна офіційно пропонує, ви все це чуєте".
На думку Зеленського, більшість населення білорусі, більшість військових незалежної білорусі, "які є військовими саме білорусі", не хочуть нападати й іти силою, зі зброєю проти українців.
"Тому, авжеж, ми будемо дуже здивовані, якщо на цьому напрямку піде наступ... саме білоруськими військами", - підкреслив Президент.
Водночас щодо російських військ, які, за його словами, "можуть опинитися на будь-якій території будь-якої держави, бо вони вважають, що у них такий "військовий Шенген", Зеленський наголосив, що все залежить "від поваги населення будь-якої держави до своєї держави, а також поваги керівництва тієї чи іншої держави, яка може допустити або не пускати військових, озброєних людей на свою незалежну територію".
"Тому виклик такий може бути, як ви сказали, наше завдання і завдання всім військовим поставлене: готуватися до будь-яких викликів", - відповів він на запитання, чи можуть російські війська піти з білоруського напрямку проти України.
Водночас Президент висловив упевненість, що навіть у разі гіпотетичного наступу там ворог успіху не матиме.
Як повідомлялося, раніше білоруські змі поширили заяву самопроголошеного президента білорусі олександра лукашенка про нібито пропозицію з боку української сторони "пакту про ненапад".