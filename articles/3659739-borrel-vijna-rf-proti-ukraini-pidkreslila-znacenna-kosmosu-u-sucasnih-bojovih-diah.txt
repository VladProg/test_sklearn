Збройна агресія росії проти України підкреслила значення існуючих космічних технологій для безпеки й оборони Європи, виявила певні вразливості у цій сфері та підштовхнула ЄС до розробки оновленої стратегії із розвитку власних космічних спроможностей та підвищення стійкості критичної інфраструктури.

Як передає Укрінформ, про це у власному блозі на сайті Європейської служби зовнішніх дій написав високий представник ЄС Жозеп Боррель за підсумками участі у щорічній конференції Європейського космічного агентства.

«Агресивна війна росії проти України продемонструвала критичну важливість космічних активів та послуг для сфери безпеки. Наприклад, космічна картографія та зв'язок були (та залишаються) факторами, що змінюють «правила гри» для Збройних сил України та для усього населення країни. Ці послуги надають доступ до інформації, підвищують обізнаність щодо ситуації на місцевості, допомагають чинити спротив атакам. І саме вони допомагають українцями бути на зв’язку одне з одним та з усім світом», - написав Боррель.
Він зауважив, що ця війна підкреслила значення космосу у сучасних бойових діях. Як приклад високий представник ЄС нагадав, що перед нападом росії на Україну, в ніч з 23 на 24 лютого 2022 року, була здійснена кібернетична атака на телекомунікаційну мережу космічного базування VIASAT, щоб вивести з ладу послуги, якими користувалися українські військові. Цю атаку відчули і в ЄС - у цей же час зупинилися вітрові турбіни в одній з країн-членів, знадобився певний час, щоб зрозуміти: причиною стало пошкодження космічної супутникової системи, через яку здійснювалося управління цією енергетичною мережею.
Таким чином, за висновком Борреля, війна росії проти України поставила перед ЄС питання захисту та забезпечення дієздатності критичної інфраструктури, яка, у свою чергу, залежить від надійності та стійкості космічних послуг та систем. Саме від них дедалі більше залежить повсякденне життя людей та ключові сектори, включаючи транспорт, IT, телекомунікації, дослідження, сектор безпеки й оборони.
За даними, які навів Боррель, лише у 2022 році світовий космічний бюджет зріс на 9% до абсолютного показника у 103 мільярди євро. Серед цих витрат фінансування «військового» космосу збільшилося на 16% та склало 48 мільярдів євро, така пропорція у показниках зростання є свідченням того, які пріоритети зараз людство надає у розвитку космічних технологій. Наразі навколо Землі обертаються близько 5500 супутників, і майже 10% (близько 500 одиниць) належать або керуються військовими організаціями.
За словами Борреля, геополітична конкуренція знаходить відображення й у космосі. Війна росії проти України надала додатковий поштовх для посилення безпеки та оборони ЄС, включаючи космічний простір. Певні напрями цієї роботи відображені у Стратегічному компасі ЄС, але Єврокомісія має намір представити ширшу стратегію з безпеки й оборони ЄС у космосі вже у березні цього року. Цей документ буде побудований навколо п’яти головних напрямів: досягнення спільного розуміння космічних загроз; забезпечення захисту та підвищення стійкості космічної інфраструктури; розвиток власних спроможностей для протидії космічним загрозам; зміцнення космічних спроможностей з безпеки й оборони; покращення взаємодії ЄС з ключовими міжнародними партнерами в усіх цих сферах.
У своїй промові високий представник нагадав, що ще до вторгнення в Україну, у листопаді 2021 року, росія здійснила кінетичні випробування протисупутникової зброї. Це призвело до появи великої кількості небезпечних космічних уламків та продемонструвало готовність кремля чинити загрозу будь-яким супутниковим системам.
Для запобігання таким загрозам ЄС розвиватиме власні оборонні спроможності, підвищуватиме стійкість космічної та наземної інфраструктури, та надалі посилюватиме партнерство з іншими зацікавленими організаціями, зокрема з НАТО.
«Безпека та космос – це дві сторони однієї медалі: без безпеки ми не матимемо майбутнього у космосі. Без безпеки у космосі не буде безпеки й на Землі. Тож ми маємо продовжувати просувати принципи відповідальної поведінки у космосі», - наголосив Боррель.
Як повідомлялося, ЄС і НАТО кілька тижнів тому підписали Спільну декларацію про співробітництво, яка визначає космос одним із головних напрямів двосторонньої взаємодії та партнерства.