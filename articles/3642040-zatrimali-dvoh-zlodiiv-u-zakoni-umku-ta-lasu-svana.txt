Двом «злодіям у законі» повідомили про підозру у встановленні та поширенні злочинного впливу, а також організації та участі у злочинному зібранні - «сходці».

Про це повідомляє пресслужба Офісу Генерального прокурора, передає Укрінформ.
За даними слідства, «злодії в законі», які мають кримінальні прізвиська Лаша Сван та Умка, перебуваючи у статусі підозрюваних у справі щодо поширення злочинного впливу, з грудня 2020 року по березень 2021 року на території України організували і взяли участь у трьох злочинних зібраннях з представниками криміналітету.

На цих «сходках» вирішувалися питання координації злочинної діяльності та конфліктні ситуації. Також приймалося рішення про виділення фінансової допомоги з так званого злодійського общака на святкові потреби криміналітету та «злодіїв у законі», які перебувають у місцях позбавлення волі. На «сходці» одного з лідерів ОЗГ наділили ширшими повноваженнями – надали можливість збору коштів, одержаних злочинним шляхом, на території Одеси.

Зібрані правоохоронцями докази стали підставою для затримання «злодіїв у законі» в порядку ч. 4 ст. 208 КПК України. Наразі вирішується питання щодо обрання їм запобіжних заходів.
Досудове розслідування у кримінальному провадженні здійснюється Головним слідчим управлінням за оперативного супроводу Департаменту стратегічних розслідувань Нацполіції України.
Раніше завершено досудове розслідування у справі щодо поширення цими «злодіями в законі» злочинного впливу, а обвинувальний акт скеровано до суду.

Відомо, що Умка коронований у 2014 році, а Лаша Сван - у 1995 році. Вони здобули свої «звання» «злодіїв у законі» від топпредставників російського кримінального світу.
У межах даного кримінального провадження оперативники та слідчі продовжують проводити комплекс заходів для збору доказів протиправної діяльності інших представників криміналітету для притягнення їх до відповідальності.
Як повідомляв Укрінформ, у результаті спецоперації в Одесі спецслужба нейтралізувала потужне злочинне угруповання так званого сухумо-кутаїського клану.
Фото, відео: Нацполіція