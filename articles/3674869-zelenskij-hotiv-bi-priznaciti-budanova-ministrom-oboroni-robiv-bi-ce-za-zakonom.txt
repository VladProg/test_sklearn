Президент України Володимир Зеленський заявив, що якби він хотів призначити на посаду міністра оборони чинного керівника Головного управління розвідки МОУ Кирила Буданова, то це відбувалося б виключно у межах законодавства.

Про це глава держави заявив на пресконференції «Лютий. Рік незламності» у Києві, передає кореспондент Укрінформу.
«Якби я хотів призначити міністром оборони нашого головного розвідника, ми б робили це виключно кроками українського законодавства», - сказав Зеленський.
Президент також наголосив, що на засіданнях Ставки Верховного Головнокомандувача Збройних сил України інколи розглядаються кадрові питання щодо тих чи інших осіб, дотичних до сфери безпеки та оборони нашої держави, але публічно їх обговорювати він не буде.
«Одне з таких питань - це безпекова ситуація в деяких регіонах і в деяких інституціях, де у мене були думки не суто до цього міністерства (МОУ – ред.), а суто інфраструктури, яка повинна забезпечувати нам безпеку, посилити це військовими або розвідниками, або службовцями. Посилити це. Йдеться про ситуацію в деяких регіонах, які є прикордонними, а також тимчасово окупованих, контактних ліній з тимчасово окупованими територіями. І все. В цьому режимі я обговорював це питання (щодо кадрових змін у Міноборони - ред.)», - підкреслив він.
Відповідно до ухваленого Верховною Радою 21 червня 2018 року президентського закону «Про національну безпеку України», міністр оборони і його заступники призначатимуться з-поміж цивільних осіб. Ним же передбачено розмежування посад начальника Генштабу та головнокомандувача Збройних сил України.
Як повідомлялося, на тлі корупційних скандалів у Міноборони почали зʼявлятися чутки про можливе звільнення Резнікова. Голова парламентської фракції «Слуга народу» Давид Арахамія повідомив, що Міноборони очолить керівник Головного управління розвідки МОУ Кирило Буданов, а чинний очільник відомства Олексій Резніков буде переведений на посаду міністра з питань стратегічних галузей промисловості.
Міністр оборони Олексій Резніков заявив, що з ним не обговорювали перехід з Міноборони, і він не знає, чому голова парламентської фракції «Слуга народу» Давид Арахамія оголосив про можливу рокіровку без узгодження. Згодом Резніков заявив, що Президент Володимир Зеленський попросив його залишитися на посту очільника відомства.
Резніков очолює Міністерство оборони з 4 листопада 2021 року. До цього він із березня 2020 року був віцепрем'єр-міністром – міністром з реінтеграції тимчасово окупованих територій України. 3 листопада 2021 року парламент звільнив його з цієї посади за власним бажанням.