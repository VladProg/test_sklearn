Стрічка "Памфір" українського режисера Дмитра Сухолиткого-Собчука отримала нагороду за "Найкращий фільм" на Каїрському міжнародному кінофестивалі.

Про це повідомляє пресслужба Державного агенства з питань кіно у Фейсбуці, передає Укрінформ.
"Фільм "Памфір" режисера Дмитра Сухолиткого-Собчука отримав нагороду Міжнародного тижня критики Shadi Abdel Salam як "Найкращий фільм" у межах Каїрського міжнародного кінофестивалю в Єгипті", - зазначає Держкіно.

Події фільму розгортаються на заході України напередодні традиційного карнавалу Маланка. Головний герой Памфір повертається додому після тривалої відсутності, щоб возз’єднатися з сім’єю, однак це має побічні наслідки як для родини, так і для самого чоловіка.
В український прокат фільм вийде 26 січня 2023 року.
Фільм спродюсований українською компанією BOSONFILM, продюсерами Олександрою Костіною та Євгенією Яцутою у копродукції із Лорою Бріан з французської компанії Les Films d'Ici, Богною Шевчик і Клаудією Смєєю-Ростворовською з польської Madants та Жаркарло Насі з чилійської компанії Quijote Films.
Співпродюсерами фільму виступили Артем Колюбаєв з Mainstream pictures, Альона Тимошенко, Адольф Ель Ассаль з Wady Films, Сільвана Сантамарія з Soilfilms, Адам Гуделл з Moderator Inwestycje, та Studio Orlando.
Як повідомлялося, Європейська кіноакадемія оголосила фільм "Памфір" режисера Дмитра Сухолиткого-Собчука одним із шести номінантів на EUROPEAN DISCOVERY – Prix FIPRESCI - нагороду, яка щорічно вручається в межах European Film Awards за найкращий дебютний повнометражний фільм.
Фото: usfa.gov.ua