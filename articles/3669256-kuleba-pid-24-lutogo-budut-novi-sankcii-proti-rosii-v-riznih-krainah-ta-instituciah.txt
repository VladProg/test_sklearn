Міністр закордонних справ Дмитро Кулеба анонсував низку заходів, спрямованих проти росії, до річниці початку повномасштабного вторгнення.

Про це глава МЗС заявив в ефірі національного телемарафону, передає Укрінформ із посиланням на Радіо Свобода.



«В ООН, у Києві, в багатьох інших столицях світу відбудуться різні події, які надішлють дуже чіткий сигнал президенту путіну: якщо ти, путін, граєш у гру на виснаження і думаєш, що час грає на твоєму боці, то ти глибоко помиляєшся. Тому що єдність з Україною з кожним днем лише зростає, і у цій війні ти неодмінно програєш», – сказав Кулеба.
У цьому звʼязку він указав на плани президента США Джо Байдена відвідати Польщу з 20-го до 22 лютого: «Безумовно, це також складовий елемент вшанування цієї трагічної річниці і складовий елемент того сигналу путіну, який я оголосив. Тому дуже важливо, що саме в Європі президент Байден буде. Тим більше в Польщі – країні, яка відіграє надзвичайно важливу роль у забезпеченні другого збройового фронту для України».
Загалом, наголосив голова МЗС, ідеться про низку подій глобального масштабу.
Кулеба також прокоментував можливість посилення санкцій проти росії та виключення її з Ради безпеки ООН.
«Під 24 лютого будуть нові санкції. Вони будуть оголошені в різних країнах, в різних інституціях. Це теж буде частина цього сигналу єдності заради перемоги. Що стосується ООН і росії в Раді безпеки – ми розпочали шлях своєю заявою Міністерства закордонних справ, яку оприлюднили наприкінці минулого року. Цей шлях не буде швидким... Тому що йдеться про перезавантаження, по суті, глобальної інституції. Але у нас є чіткий план», – сказав міністр.
Він додав, що першою метою Києва є «делегітимізація присутності рф у Раді безпеки ООН».
«Тобто всі розумітимуть, що перед ними сидять шахраї, які узурпували шахрайським способом це місце. Ось цей результат буде досягнутий доволі швидко. А от саме виключення – безумовно, це забере час. І для цього треба, щоб збіглася низка факторів. Але повірте мені, що для росії вже досягнення тієї першої цілі, делегітимізації, яку я озвучив – це буде страшний міжнародний удар», – резюмував очільник МЗС України.
Як повідомлялося, Кулеба заявив, що в майбутньому Україна як частина Європи визначатиме долю росії.
Фото: МЗС