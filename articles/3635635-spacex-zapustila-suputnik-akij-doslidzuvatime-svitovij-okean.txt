Компанія SpaceX Ілона Маска запустила на орбіту супутник Surface Water and Ocean Topography (SWOT), який досліджуватиме воду на Землі.

Як передає Укрінформ, про це повідомляє Space.com.
Сам запуск ракети-носія Falcon 9 із супутником на борту був здійснений у п'ятницю, 16 грудня, о 13:46 годині за київським часом із космодрому в американському штаті Каліфорнія.

Зазначається, що SWOT було розроблено NASA та Французьким космічним агентством (CNES) за участю космічних агентств Канади та Великої Британії.
Його було включено як рекомендовану місію до десятирічного опитування Національної дослідницької ради США 2007 року.
Супутник призначений для вивчення змін глобального рівня води та передачі безпрецедентно детальних тривимірних об’ємних даних океанів Землі та мільйонів озер і річок кожні 21 день.
Як повідомляв Укрінформ, 1 грудня американське космічне агентство NASA, компанія SpaceX і Французьке космічне агентство Centre National d’Études Spatiales перенесли запуск супутника Surface Water and Ocean Topography (SWOT), який спостерігатиме за всією водою у світі.
Фото: twitter.com/SpaceX