Міністр оборони України Олексій Резніков подав на погодження Президенту України Володимиру Зеленському кандидатури трьох нових заступників голови оборонного відомства.

Як передає Укрінформ, по це Резніков повідомив на своїй сторінці Фейсбук.
«Ми пройшли рік в умовах повномасштабної російської агресії. Накопичено важливий досвід, що дає підказки, як посилити Міністерство. Я запросив до команди нових людей. Відповідно до процедури, кандидатів на посади подав на погодження Президенту України, після цього має відбутись затвердження урядом», - повідомив міністр.

За словами Резнікова, на посаду першого заступника міністра подано кандидатуру Героя України, генерал-лейтенанта Олександра Павлюка, який «досконало знає проблематику сучасної війни та потреби армії, має необхідні лідерські та управлінські якості. Буде ще більше синергії у взаємодії з Генеральним штабом».

На посаду заступника з питань цифрового розвитку, цифрових трансформацій та цифровізації Резніков подав кандидатуру Віталія Дейнеги.
«Сучасна війна потребує нових підходів. Сектор цифрового розвитку є одним з напрямків, де Україна здатна на прорив і може створювати нові стандарти для світу. Потрібен свіжий погляд, широкий кругозір та здатність інтегрувати можливості держави, бізнесу та громадського сектору. Запросив на посаду заступника міністра з питань цифрового розвитку, цифрових трансформацій та цифровізації, відомого волонтера з бекграундом у сфері ІТ, а останнім часом журналіста-документаліста Віталія Дейнегу», - повідомив міністр.

На посаду заступника з питань європейської інтеграції очільник оборонного відомства запропонував Андрія Шевченка.
Коментуючи призначення останнього, Резніков зазначив: «Комунікації з міжнародними партнерами, законотворцями та українським суспільством, впровадження у секторі оборони нових стандартів є одним з пріоритетних напрямків. Запросив на посаду заступника міністра з питань європейської інтеграції відомого медійника Андрія Шевченка, який одночасно має успішний досвід роботи у парламенті, а також на посаді посла України у Канаді. Маємо зробити Міноборони ще більш динамічним», - відзначив Резніков.

Як повідомлялось, міністр оборони України Олексій Резніков заявив, що звільнені перший заступник міністра оборони генерал-полковник Іван Руснак та заступник міністра оборони з питань цифрового розвитку Олег Гайдук залишаться у команді Міноборони та працюватимуть радниками міністра.