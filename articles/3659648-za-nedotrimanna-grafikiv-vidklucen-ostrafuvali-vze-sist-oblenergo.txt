Національна комісія, що здійснює державне регулювання у сферах енергетики та комунальних послуг (НКРЕКП), наклала штраф уже на шість обленерго за недотримання справедливих графіків відключень.

Як передає Укрінформ, про це повідомляє пресслужба НКРЕКП.
Зазначається, що на своєму засіданні 25 січня НКРЕКП винесла рішення накласти на «Тернопільобленерго» санкції у вигляді штрафу у розмірі 85 тис. грн. Раніше ж регулятор наклав штраф на «Вінницяобленерго», «Чернівціобленерго», «Волиньобленерго», «ДТЕК Київські електромережі» та «ДТЕК Одеські електромережі».
За результатами перевірок встановлено, що вказані підприємства допустили порушення вимог Закону України «Про ринок електричної енергії», Кодексу систем розподілу та не дотримувались Ліцензійних умов з розподілу електричної енергії в частині порушення графіків відключень електропостачання споживачам. Зокрема, вони не забезпечували рівномірний розподіл обсягів зниження споживання між споживачами, а також неналежним чином інформували споживачів про перерви в електропостачанні, зокрема, через власні вебсайти. Тому регулятор зобов’язав їх надалі дотримуватись справедливих графіків відключень, а також вимог щодо належного інформування споживачів про перерви електропостачання.
Крім того, НКРЕКП прийняла рішення про накладення на керівників згаданих ліцензіатів адміністративного стягнення у вигляді штрафу у розмірі 1700 грн, оскільки їх персональна відповідальність за недотримання принципу недискримінаційності при застосуванні розвантажувальних відключень споживачів електричної енергії передбачена чинним законодавством.
Комісія також 24 січня ухвалила рішення провести позапланові виїзні перевірки наступних п’яти ОСР на чергові звернення споживачів щодо дотримання ними графіків відключень: «Волиньобленерго», «Закарпаттяобленерго», «ДТЕК Київські електромережі», «ДТЕК Київські регіональні електромережі» та «ДТЕК Одеські електромережі».
Як повідомлялося, наприкінці 2022 року Нацкомісія ухвалила три рішення про перевірки обленерго через скарги споживачів на дискримінаційне відключення та неінформування про терміни відключень.