Американська корпорація IBM, один із найбільших світових виробників усіх видів комп'ютерів і програмного забезпечення, переклала українською мовою чотири найпопулярніші курси. Вони доступні на безоплатній платформі SkillsBuild.

Про це повідомляє Укрінформ із посиланням на пресслужбу Мінцифри в Телеграмі.
«Компанія IBM, один із найбільших світових виробників усіх видів комп'ютерів і програмного забезпечення, яка посідає шосте місце в списку найбільших компаній світу, пропонує чотири курси українською мовою на безоплатній платформі SkillsBuild. Вони будуть доступні після створення облікового запису», - йдеться в повідомленні.
Зазначається, що наразі українською доступні чотири курси. Курс професійних навичок, який містить п'ять модулів загальною тривалістю вісім годин. Він навчить критично мислити, співпрацювати з майбутніми колегами, розв'язувати проблеми та ставати гнучкими. Рівень студента: початківець.
Курс основ кібербезпеки дозволить дізнатися про основи власної кібербезпеки та стати на крок ближче до впевненої цифрової грамотності. Навчання поділене на чотири модулі тривалістю шість годин. Рівень студента: початківець.
Курс сучасних технологій ознайомить із поняттями, термінологією та програмами, що дозволять далі планувати свій професійний шлях у цьому напрямку. Він містить шість модулів тривалістю сім годин. Рівень студента: початківець.
Курс із підготовки до першого робочого місця. Курс допоможе навчитися створювати резюме «мрії», будувати особистий бренд у соцмережах, а також надасть практичні вправи та поради щодо пошуку роботи. Курс містить чотири модулі тривалістю сім годин. Рівень студента: початківець.
Як повідомлялось, Міністерство цифрової трансформації запускає безоплатний курс із криптограмотності для українців. Він стартує в лютому на порталі Дія.