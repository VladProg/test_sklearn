Від початку повномасштабної війни на платформі Prozorro.Продажі повністю завершилося 11 тис. аукціонів, ще майже 1,4 тис. перебувають на етапі укладання угод.


Про це повідомляє ДП «Прозорро. Продажі» у Фейсбуці, передає Укрінформ.
«Від початку війни в системі Прозорро.Продажі повністю завершилося 11 тисяч аукціонів, які принесли організаторам 5,2 млрд гривень доходу. Майже 1,4 тисячі аукціонів наразі на етапі укладання угод. За результатами цих торгів організатори можуть заробити 3,9 млрд гривень», - йдеться в повідомленні.
За даними компанії, за результати успішних торгів у бюджети різних рівнів від малої приватизації державного та комунального майна надійшло 1,6 млрд грн.
Трохи більше ніж 1 млрд грн одержали організатори від продажу майна та активів через онлайн-аукціони.

На 1 млрд грн продано активів банків-банкрутів для повернення грошей вкладникам. Успішні аукціони в межах справ про банкрутство принесли 673 млн грн і надійдуть кредиторам.

Крім того, майже 500 млн грн надійшло в бюджети всіх рівнів за результатами земельних торгів.

Наголошується, що протягом зазначеного періоду участь в е-аукціонах взяли майже 13 тис. бажаючих.

Як повідомлялося, Фонд державного майна успішно провів приватизаційний онлайн-аукціон у державній системі Prozorro.Продажі морського порту вперше за часів незалежності України. Вартість “Усть-Дунайська” зросла у більш ніж 3 рази - з 60 млн грн стартової ціни до 201 млн грн переможної.