Міністр закордонних справ Дмитро Кулеба спростував російський наратив про те, що постачання зброї в Україну нібито розпалює війну.

Як передає власний кореспондент Укрінформу у Нью-Йорку, про це він заявив на засідання Ради безпеки ООН з нагоди річниці повномасштабної війни, розв’язаної росією проти України.
«російська пропаганда сфабрикувала лицемірний наратив про те, що постачання зброї Україні розпалює війну. Україна справді потребує зброї – так само як пожежник потребує води, щоб загасити пожежу… Чим швидше і чим більше ми її отримаємо, тим швидше вогонь буде погашено», - наголосив міністр.

За словами, Кулеба, у короткостроковій перспективі Україна має відновити свій суверенітет і територіальну цілісність у межах міжнародно визнаних кордонів. А в довгостроковій – справедливість має взяти гору, і росія зміниться.
Міністр закликав країни ООН до створення спеціального трибуналу щодо злочину агресії проти України, який би мав можливість позбавляти імунітету головних винуватців.
Він наголосив, що географія російських злочинів проти міжнародного миру і безпеки виходить далеко за межі України і сягає Африки, Азії та Близького Сходу.
росія не лише розпалює конфлікти, а й систематично перешкоджає рішенням Ради безпеки ООН, необхідним для їх урегулювання, додав він.
«Я відкриваю Статут ООН і не бачу там слів «держави-члени можуть нападати на інші держави-члени за власним бажанням». Я не бачу слів «дозволено порушувати кордони». Більше того, я не бачу слів «російська федерація» в Статуті ООН у списку постійних членів Ради безпеки», – сказав Кулеба, нагадавши, що в 1991 році «росія узурпувала місце СРСР як постійного члена Ради безпеки і перетворила його на свій Трон безкарності».
Звертаючись до російських посадовців та військовослужбовців, міністр попередив їх про відповідальність за злочини, скоєні проти України: «Ви думаєте, що вам зійде з рук те, що ви вчинили? Ні, ви опинитеся перед судом…».
Кулеба запросив країни з усіх куточків світу сприяти реалізації резолюції Генасамблеї ООН щодо миру в Україні, ухваленої 23 лютого, та мирної формули Президента Володимира Зеленського.
«Ми повинні діяти спільно і швидко», – сказав він, наголосивши, що йдеться про припинення обстрілів Запорізької АЕС та виведення російських військ з території станції, уникнення загрози голоду шляхом реалізації Чорноморської зернової ініціативи, якій протидіє рф, припинення російського ракетного терору проти критичної інфраструктури України, захист довкілля, а головне – захист людей.
Міністр також закликав протидіяти спонсорованому російською державою викраденню дітей – найбільшому в історії сучасного світу.
Після виступу Кулеби на його заклик учасники засідання вшанували хвилиною мовчання пам'ять жертв російської агресії.

Як повідомлялося, у п’ятницю у Нью-Йорку в Раді безпеки ООН проходять дебати міністерського рівня до роковин російського вторгнення в Україну.