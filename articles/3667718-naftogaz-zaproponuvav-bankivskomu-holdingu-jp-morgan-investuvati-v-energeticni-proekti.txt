НАК «Нафтогаз України» запропонувало найбільшому за розмірами активів банківському холдингу США J.P. Morgan розглянути можливості співпраці для втілення проєктів зі збільшення видобутку й ефективнішого транспортування та зберігання вуглеводнів, а також у сфері відновлюваної енергетики.

Як передає Укрінформ. Про це повідомляє пресслужба НАК «Нафтогаз України».
«Україна — резерв енергетичної безпеки Європи. Тому залучення інвестицій в український нафтогазовий сектор – це питання, яке маємо вирішувати вже сьогодні, не очікуючи на завершення війни. Україна потребує партнерів, які допоможуть їй у відновленні. Ми сподіваємося на співпрацю у цьому з J.P. Morgan», – сказав голова правління НАК «Нафтогаз України» Олексій Чернишов.
Зазначається, що 8 лютого відбулася зустріч Чернишова з делегацією J.P. Morgan.
«Візит представників фінансової інституції світового рівня до Києва – надзвичайно важливий не лише з точки зору налагодження співпраці. Це – висловлення підтримки Україні, надважливої в часи війни», – додав Чернишов.
Як повідомлялося, уряд обрав наглядову раду Нафтогазу, яка забезпечить прозорість та контроль за роботою компанії.