Американська компанія SpaceX вжила заходів, щоб запобігти використанню українськими військовими супутникового інтернету Starlink для керування дронами в регіоні під час війни з росією.

Про це заявила президент і головний операційний директор SpaceX Гвінн Шотвелл на конференції у Вашингтоні, повідомляє Укрінформ із посиланням на Reuters.
За її словами, супутниковий інтернет-сервіс Starlink, який забезпечив українським військовим широкосмуговий зв'язок для захисту від російських військових, «ніколи не призначався для використання як зброя».
«Однак українці використали його ненавмисно і не в рамках жодної угоди», - сказала вона.
Пізніше в розмові з журналістами Шотвелл послалася на повідомлення про те, що українські військові використовували сервіс Starlink для управління безпілотниками.
Україна ефективно використовує дрони для виявлення позицій противника, ведення вогню на великі відстані і скидання бомб.
«Є речі, які ми можемо зробити, щоб обмежити їхню здатність робити це. Є речі, які ми можемо зробити і вже робимо», - сказала вона, маючи на увазі використання Starlink з безпілотниками.
Водночас Шотвелл відмовилася уточнити, яких саме заходів вжила SpaceX.
За її словами, використання безпілотниками Starlink виходить за рамки угоди, яку SpaceX уклала з українським урядом, додавши, що контракт був призначений для гуманітарних цілей, таких як надання широкосмугового інтернету лікарням, банкам і сім'ям, які постраждали від російського вторгнення.
«Ми знаємо, що військові використовують їх для зв'язку, і це нормально. Але ми ніколи не хотіли, щоб вони використовували його в наступальних цілях», - сказала вона.
Як зазначається, компанія SpaceX приватно доставила в Україну вантажівки з терміналами Starlink, що дозволяє військовим країни спілкуватися, підключаючи їх і з'єднуючи з майже 4 000 супутників, які SpaceX вже запустила на низьку навколоземну орбіту.
Уряди таких країн, як США і Франція, оплатили інші поставки терміналів Starlink на додаток до тих, що були профінансовані SpaceX у приватному порядку.
росія намагалася заглушити сигнали Starlink в регіоні, хоча SpaceX протидіяла цьому, посилюючи програмне забезпечення сервісу, заявив гендиректор компанії Ілон Маск.
Як повідомляв Укрінформ, у січні Україна отримала 8 тисяч терміналів Starlink від Польщі, які передали енергетикам, медикам та в «пункти незламності». Загалом, країні передали вже 30 тисяч терміналів.