Розпочавши агресію проти України, росія порушила Хартію ООН та базові принципи міжнародного права, Європа ніколи не прийме такої імперіалістичної поведінки та доводитиме свою позицію до всіх країн світу, зокрема і на глобальному Півдні.

Про це під час дискусії на Мюнхенському безпековому форумі заявила Президент Європейської комісії Урсула фон дер Ляєн, повідомляє кореспондент Укрінформу.
«Дуже важливо розуміти, чим є ця війна – це все про імперіалістичні плани путіна. Це щось таке, про що всі ми, і зокрема країни глобального Півдня, мають дуже чітку уяву, і це є повністю неприйнятним», - наголосила Урсула фон дер Ляєн.
Вона зауважила, що країни світу, зокрема з північної сторони Середземномор’я, мають гіркий та тривалий досвід такої політики. Спочатку імперіалістична держава надсилає своїх переговорників, за ними – своїх «експертів», за якими з’являються озброєні найманці.
«Ми ніколи не приймемо цю імперіалістичну війну, не приймемо, що путін зазіхає на міжнародне право, яке захищає всіх нас, що Хартія ООН, яка є опорою для кожної країни світу, піддається неповазі. Ми ніколи не приймемо, що хтось може надіслати танки просто через кордон, щоб вдертися до сусідньої країни», - сказала Президент Єврокомісії.
Вона зауважила, що минулі 12 місяців потребували багато важкої роботи, щоб пояснити країнам глобального Півдня позицію Євросоюзу.
«Ми працювали з ними, щоб донести свою точку зору, але також щоб допомогти цим країнам подолати наслідки цієї війни, а це і продовольча, й енергетична кризи. Ми робимо все, щоб подолати це шляхом, який може зменшити страждання глобального Півдня від путінської агресії. Це наше завдання, це складна робота, але вона того варта», - підкреслила Урсула фон дер Ляєн.
Як повідомлялося, сьогодні у Німеччині продовжується зустріч провідних політиків Європи та світу в рамках Мюнхенської безпекової конференції, що присвячена найбільш актуальним проблемам європейської та світової безпеки.