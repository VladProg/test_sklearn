На сьогодні не існує жодних ознак того, що росія має намір зупинити свою жорстоку агресію проти України, тож ЄС та його партнери в НАТО продовжуватимуть надавати всю необхідну допомогу, щоб Україна могла вистояти під цими російськими атаками.

Про це у вівторок у Брюсселі, у штаб-квартирі НАТО, перед початком зустрічі міністрів оборони Альянсу та Контактної групи з оборони України у форматі «Рамштайн» заявив високий представник ЄС Жозеп Боррель, повідомляє кореспондент Укрінформу.
«Сьогодні знову Україна буде дуже високо в порядку денному зустрічі. Скоординованим шляхом продовжуватимемо підтримувати Україну, тому що війна продовжується. Всі (партнери) представлять свої пропозиції. Переконаний, що буде погодження між усіма нами щодо продовження надання потужної військової підтримки Україні, щоб вона могла зустріти цю агресію», - сказав високий представник ЄС.
«Ця агресія є жорстокою. Тривають російські атаки проти будь-якої цивільної інфраструктури, з багатьма жертвами. На нещастя, немає жодних ознак того, що росія хоче зупинити війну. Тож ми повинні продовжувати підтримувати Україну, і ми це зробимо всі разом», - додав Боррель.
Відповідаючи на запитання журналістів, він зауважив, що підтримує ідею запровадження спільного оборонного замовлення серед країн ЄС, зокрема, в рамках міждержавного Європейського фонду миру.
«За допомогою Європейського фонду миру ми надаємо фінансування для країн-членів, щоб закуповувати (зброю для України). В рамках цього фонду вже були зроблені замовлення з надання нелетального військового обладнання для країн, з якими ми маємо партнерські відносини. Європейський фонд миру може чудово мобілізувати ресурси у більш загальному вимірі, хоча наразі ми працюємо з кожною окремою країною... Ми не можемо закуповувати зброю з бюджету ЄС, це очевидно. Але Європейський Фонд миру – це міжурядовий фонд, і він може використовуватися шляхом, який ми вважаємо більш доцільним», - наголосив високий представник ЄС.
Він зауважив, що представить пропозиції щодо спільного оборонного замовлення на зустрічі міністрів закордонних справ ЄС, яка відбудеться у Брюсселі наступного понеділка.
Як повідомлялося, 14 лютого у Брюсселі розпочалася дводенна зустріч міністрів оборони країн НАТО, одним із головних питань якої є розгляд ситуації з безпеки навколо України. Також у штаб-квартирі Альянсу відбудеться зустріч Контактної групи з оборони України під егідою США у форматі «Рамштайн». У зустрічі міністрів та у роботі Контактної групи візьме участь міністр оборони України Олексій Резніков.