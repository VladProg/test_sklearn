Україна володіє інформацією про те, що на російського омбудсмана тетяну москалькову з боку міжнародних партнерів можуть накласти санкції, і про те, що її підозрюють у причетності до депортації українських дітей.

Про це під час спілкування зі ЗМІ заявив Уповноважений Верховної Ради з прав людини Дмитро Лубінець, відповідаючи на питання кореспондента Укрінформу.
«У нас така інформація є. Реакція з боку України та з боку мене, як омбудсмана України, вже є», - сказав він.
Як вважає Лубінець, примусова депортація українських дітей – це один з воєнних злочинів, який має юридично трактуватися як геноцид.
«На мою думку, безпосередньо, є факти можливої причетності особисто москалькової і її працівників до одного з випадків, який був офіційно нами зафіксований. Йдеться про вивезення двох українських дітей із Австрії і передачу цих дітей прямо у москві безпосередньо представникам рф», - заявив омбудсман.
Відповідаючи на питання, Уповноважений ВР висловив думку, що глобально це не вплине на комунікацію щодо полонених.
«Бо ми не отримуємо від росії якихось таких гуманітарних, чи людяних, жестів. Ні. Це відбувається відповідно до Женевських конвенцій, процес обміну. Тобто, вони повертають своїх громадян, ми повертаємо своїх», - сказав він.
Як повідомлялося, 8 лютого Лубінець заявив, що виходить зі складу Європейського інституту омбудсмана через незаконне вивезення з Австрії до російської федерації двох українських дітей.
На переконання Лубінця, ці факти, а саме - насильницька передача дітей однієї групи в іншу, є однією з ознак геноциду відповідно до статті II Конвенції ООН від 9 грудня 1948 року «Про запобігання злочину геноциду та покарання за нього».
Також Лубінець переконаний, що подібні дії шкодять національним інтересам України у той час, коли триває повномасштабна війна.
17 лютого Лубінець заявив, що росія не надає жодної інформації про українських дітей, яких незаконно вивезли з Австрії.
Видання EU Observer 20 лютого поінформувало, що Євросоюз має намір ввести санкції проти більше 60 росіян, зокрема і проти москалькової.