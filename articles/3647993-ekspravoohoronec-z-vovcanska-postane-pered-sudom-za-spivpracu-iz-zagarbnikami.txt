Перед судом постане колишній правоохоронець з Вовчанська Харківської області, який передавав росіянам інформацію про українських патріотів.

Як передає Укрінформ, про це Офіс генерального прокурора повідомляє у Телеграмі.
Харківська обласна прокуратура скерувала до суду обвинувальний акт стосовно експоліцейського за фактом державної зради (ч. 1 ст. 111 Кримінального кодексу України).
Слідством встановлено, що з 24 лютого 2022 року, коли Вовчанськ було захоплено російськими військовими, колишній поліцейський офіцер громади сектору по взаємодії з громадами відділу превенції Чугуївського РУП ГУПН в Харківській області перейшов на бік ворога.
«Добре знаючи місцеве населення, він надавав окупантам інформацію про місця мешкання учасників АТО, проукраїнських місцевих жителів, а також співробітників поліції, у яких залишилася табельна вогнепальна зброя», - ідеться в повідомленні.
Аби підтримати боєздатність російських загарбників, експравоохоронець забезпечував їх паливно-мастильними матеріалами та запчастинами до авто.
Як повідомляв Укрінформ, у грудні 2022 року Державне бюро розслідувань повідомило про підозру у державній зраді очільниці Вовчанського районного суду Харківської області, яка після захоплення допомагала росіянам створювати окупаційну судову установу.