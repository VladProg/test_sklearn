Прем’єр-міністр Денис Шмигаль попередив українців про можливе повернення аварійних відключень електроенергії через очікуване істотне похолодання та ймовірні ракетні удари з боку росії.

Про це Прем’єр-міністр сказав на засіданні уряду 6 січня, передає кореспондент Укрінформу.
За словами Шмигаля, тепла погода та святкові дні сприяли зниженню споживання, що дозволило протягом новорічних свят не застосовувати в Україні відключень електроенергії. Проте вже вчора, 5 січня, споживання зросло, тому в центральному та східному регіонах, а також в Одесі, Львові та Дніпрі були запроваджені графіки планових відключень.
«Відсьогодні очікується суттєве похолодання. Відповідно, зросте споживання та дефіцит в енергосистемі збільшиться. Крім цього, ворог готовий завдати чергового ракетного удару по цивільній та енергетичній інфраструктурі. Тому ми всі маємо бути готові до поновлення аварійних відключень», - попередив прем’єр.
Як повідомлялося, в НЕК «Укренерго» наголосили, що 6 січня в Україні продовжує зростати споживання електроенергії через поступове зниження температури. Для забезпечення балансу в енергосистемі до всіх областей України доведені ліміти споживання, які діють із 8:00 до 23:00. Перевищення лімітів призводить до застосування аварійних обмежень.