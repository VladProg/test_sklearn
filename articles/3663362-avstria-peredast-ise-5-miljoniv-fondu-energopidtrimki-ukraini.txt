Австрія виділить іще п'ять мільйонів євро у Фонд енергетичної підтримки України з метою відновлення пошкодженої російськими обстрілами енергетичної інфраструктури країни.

Як передає Укрінформ із посиланням на APA, про це повідомила журналістам міністр із питань клімату, навколишнього середовища, енергетики, мобільності, інновацій та технологій Австрії Леоноре Ґевесслер.
"Мільйони людей залишаються без електрики, а часто і без опалення та водопостачання в морозні температури. Для мене важливо, що Австрія робить свій внесок у підтримку цивільного населення України", - заявила Ґевесслер, яка перебуває разом з президентом Австрії з візитом в Україні.
Міністр додала, що таким чином внесок Австрії у Фонд енергетичної підтримки України збільшиться до 10 млн євро.
Вона підкреслила, що Австрія не повинна стояти осторонь, коли президент росії путін "використовує зиму як зброю і навмисно намагається завдати удару по критично важливій інфраструктурі у своїх жорстоких атаках на Україну".
"Напад росії на Україну, який порушує міжнародне право, є суворим нагадуванням про те, що ми повинні швидко припинити імпорт викопних енергоносіїв, особливо з росії", - заявила Ґевесслер.
Вона також вказала на необхідність роботи на відновленням чутливих екосистем, які руйнуються через російську війну. "Жорстока війна в Україні позбавляє місцеве населення засобів до існування – чистої води, родючого ґрунту, здорових лісів – все це цілеспрямовано знищується путінськими військами", - сказала представниця австрійського уряду.
Як зазначає APA, у Києві міністр із питань клімату, навколишнього середовища, енергетики, мобільності, інновацій та технологій Австрії підпише меморандум про взаєморозуміння зі своїми українськими колегами - міністром захисту довкілля та природних ресурсів України Русланом Стрільцем та міністром енергетики Германом Галущенком з метою активізації співпраці у сферах навколишнього середовища та енергетики.
Як повідомляв Укрінформ, станом на кінець грудня 2022 року, Фонд енергетичної підтримки України, який створений при Секретаріаті Енергетичного співтовариства, закумулював 155 млн євро.
16 грудня було повідомлено, що Австрія виділяє 5 млн євро у фонд, створений з метою акумулювання коштів донорів на закупівлі необхідного обладнання для українських енергетичних компаній.