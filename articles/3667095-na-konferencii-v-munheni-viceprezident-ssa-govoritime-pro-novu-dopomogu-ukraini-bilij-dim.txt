Віцепрезидент США Камала Гарріс наступного тижня візьме участь у Мюнхенській безпековій конференції, де розповість про подальшу підтримку України.

Як передає Укрінформ, про це повідомляє Reuters.


Представник Білого дому заявив, що у промові на конференції Гарріс відзначить мужність українського народу, підтвердить міжнародну підтримку України та зобов’язання Вашингтона щодо взаємної оборони в рамках НАТО, а також окреслить шляхи подальшої допомоги нашій державі.


За словами Кірстен Аллен, речниці віцепрезидента, Камала Гарріс зустрінеться з іноземними лідерами та продовжить інтенсивну дипломатичну взаємодію із союзниками та партнерами США стосовно російсько-української війни, а також щодо інших регіональних і глобальних питань.


Зазначається, що підтримка України з боку США вже включає безпекову допомогу на суму $29,3 млрд і безпрецедентні економічні санкції проти росії, включаючи обмеження цін на нафту, які серйозно вплинули на москву.


Як повідомляв Укрінформ, міністр закордонних справ Дмитро Кулеба назвав три пріоритетні теми, які Україна цьогоріч просуватиме на Мюнхенській безпековій конференції: постачання далекобійних ракет і бойових літаків для, членство нашої держави в НАТО та майбутнє росії.


Мюнхенська безпекова конференція відбудеться з 17 до 19 лютого, і однією з головних її тем буде аналіз ситуації через рік після початку повномасштабної російської агресії проти України.


На конференції в лютому 2022 року виступав Президент України Володимир Зеленський, який намагався донести світовим лідерам загрозу з боку росії.
Фото: Mason Trinca/Getty Images