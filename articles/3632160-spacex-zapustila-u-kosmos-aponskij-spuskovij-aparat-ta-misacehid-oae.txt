SpaceX запустила на Місяць японський спусковий апарат та місяцехід ОАЕ.

Про це повідомляє Укрінформ з посиланням на Space.
Старт ракети-носія Falcon 9 відбувся вночі з суботи на неділю з космодрому на мисі Канаверал в американському штаті Флорида.

Зазначається, що це перша місія для токійської компанії Ispace.
Спусковий апарат Hakuto-R має здійснити посадку на Місяці наступної весни. Очікується, що посадковий модуль приземлиться всередині кратера Атлас у квітні 2023 року.
Досі лише космічні агентства США, Радянського Союзу та Китаю здійснювали посадки на поверхню Місяця.
10 кілограмовий робот Rashid - перший в історії місяцехід ОАЕ – після вивантаження з Hakuto-R робитиме фотографії і описуватиме поверхню Місяця. Очікується, що його місія триватиме один місячний день, що становить близько 14 земних днів.
Протягом першої години польоту ракети від неї відділився крихітний місячний зонд НАСА під назвою Lunar Flashlight. Він вирушить до Місяця самостійно й шукатиме водяний лід у затінених кратерах поблизу південного полюса, де в майбутньому планується розмістити місячну базу «Артеміда».
Спочатку запуск місії був запланований на 30 листопада, але SpaceX перенесла його для додаткової перевірки стану ракети.