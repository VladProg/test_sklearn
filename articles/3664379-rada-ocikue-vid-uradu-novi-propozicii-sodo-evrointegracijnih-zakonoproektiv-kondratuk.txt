Верховна Рада очікує від Кабінету Міністрів новий пакет пропозицій щодо євроінтеграційних законопроєктів.

Про це заступниця Голови ВР Олена Кондратюк розповіла в коментарі Укрінформу.
Вона зауважила, що саміт Україна-ЄС, який відбудеться 3 лютого в Києві, має дати поштовх державі щодо подальшої євроінтеграційної роботи.
Кондратюк запевнила, що на нинішньому етапі Верховна Рада виконала свої зобов‘язання по семи вимогах Європейської комісії. "На рівні парламенту ми ухвалили все, що було необхідно, віддали ці документи на експертизу", – зазначила віцеспікерка.
Водночас вона підкреслила, що процес адаптації українського законодавства до європейських вимог тривалий. За словами Кондратюк, низка ухвалених законодачих актів за потреби буде коригуватися, доповнюватися.
Заступниця Голови ВР підкреслила: "Парламентська роль – це роль адаптації законодавства. У нас дуже злагоджена комунікація з урядом, з Офісом Президента щодо питань євроінтеграції. Зараз ми очікуємо нового пакету пропозицій від уряду".
Кондратюк висловила очікування, що уряд надасть новий пакет пропозиції щодо євроінтеграційних проєктів законів під час наступної парламентської сесії, яка незабаром розпочнеться.
Як повідомляв Укрінформ, Європейський парламент 2 лютого схвалив резолюцію, яка закликає Євросоюз працювати над початком переговорів із Україною про вступ до ЄС.