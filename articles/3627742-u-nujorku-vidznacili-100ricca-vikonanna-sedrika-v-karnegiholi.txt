У Нью-Йорку в Карнегі-Холі відбувся урочистий концерт з нагоди 100-річчя виконання в цьому закладі пісні Миколи Леонтовича «Щедрик».

Як передає власний кореспондент Укрінформу у Нью-Йорку, з цієї нагоди глядачів привітав у своєму відеозверненні Президент України Володимир Зеленський.
Він нагадав про боротьбу українців проти окупантів та намагання росії залишити українців без світла й тепла.
«Прошу шукати нові шляхи допомоги Україні, - сказав він, подякувавши «всім, кому небайдужа свобода».
Зі сцени виступили нью-йоркський хор «Думка», дитячий хор «Щедрик», що прибув з України до США, український хор бандуристів та американський хор «Трініті Волстріт».
Хори виконали українські та американські українські пісні, зокрема колядки й щедрівки. Також у виконанні дитячого колективу «Щедрик» та «Трініті Волстріт» відбулася прем’єра хорового твору Тревора Вестона на слова Сергія Жадана «Довго».
Твір Леонтовича виконали разом три українські колективи. Наприкінці концентру на вимогу глядачів його проспівали ще раз експромтом спільно з американським хором.
Спеціальними гостями стали оперна співачка Джанай Брюггер та українська фолк-співачка Марічка Марчик. Вели концерт культовий американський режисер Мартін Скорсезе та американська акторка українського походження Віра Фарміга.






У Нью-Йорку відзначили 100-річчя виконання «Щедрика» / Фото: Володимир Ільченко, Укрінформ



















Дружина Президента Олена Зеленська у своєму відеозверненні нагадала історію «Щедрика», підкресливши, що «пісня стала справжнім саундтреком зимових свят». Вона розповіла, що її автора застрелив агент радянських спецслужб, «і через століття ця історія знову повторюється в Україні». Місто Покровськ, де Леонтович писав «Щедрика», росіяни обстрілюють бомбами, дронами, як і десятки інших українських міст, сказала Зеленська.
«На Україну насунула навала, яка повністю протилежна філософії «Щедрика». Адже агресор точно не бажає нікому з нас ані життя, ані добробуту, - зазначила вона.
За її словами, українських музикантів убивають, як убили Леонтовича, зокрема, розстріляли головного диригента Херсонського музично-драматичного театру Юрія Керпатенка, який не хотів співпрацювати з окупантами.
«Але музику не вбити», - зауважила перша леді.

Концерт відвідали голова Генеральної Асамблеї ООН Чаба Кереші, представники дипломатичних місій різних країн у Нью-Йорку.
«Ця пісня вселяє надію. Це те, що потрібно українцям і всім нам», - коротко поділилася враженнями з кореспондентом Укрінформу постійна представниця Великої Британії при ООН Барбара Вудворд.
За словами голови Нацради з питань телебачення і радіомовлення Ольги Герасим‘юк, яка також була присутня на концерті, нинішня ситуація в Україні нагадує ту, що була 100 років тому, коли більшовицька росія окупувала Україну.
«Напевне сьогодні вперше в Корнегі-Холі лунало «Слава нації!» - «Смерть ворогам!» - зазначила вона.

Концерт було організовано Українським інститутом, Міністерством закордонних справ України, організаціями «Разом для України» та «Фестиваль української сучасної музики» за підтримки Посольства України в США, Постійного представництва України при ООН та Генерального консульства України у Нью-Йорку.
Частина коштів від придбаних квитків буде спрямована на ініціативу Президента України United24 для відбудови країни.