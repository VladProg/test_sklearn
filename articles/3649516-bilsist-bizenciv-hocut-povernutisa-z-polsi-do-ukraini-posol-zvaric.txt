Більшість наших співгромадян, які рятуються від війни в Польщі, хочуть повернутися додому. Здобутий у цій країні досвід вони зможуть використати для відбудови України.

Про це в ефірі польського радіо TOK.FM заявив посол України в Польщі Василь Зварич, передає Укрінформ.
“Більшість українців, які тимчасово проживають у Польщі, хочуть повернутися до України. Для них можливість певний час пожити в Польщі є досвідом, який вони використовують для власного розвитку. Досвід роботи у Польщі потім можна було б застосувати в Україні для відбудови нашої держави”, - переконаний посол.
Він висловив вдячність народові та владі Польщі за відкритість, доброзичливість, дружнє ставлення до українців, які мусять шукати тимчасовий прихисток.
“Це величезна допомога, і ми за це безмежно вдячні”, - наголосив український дипломат.
Зварич зазначив, що до кінця цього року Україна прагне відновити територіальну цілісність, включно з Кримом і Донбасом. І це закладено в представленому Президентом України мирному плані.
За його словами, формула миру базується на Статуті ООН і загалом на міжнародному праві.
“Логіка і сенс цієї формули полягає в тому, що кожна цивілізована країна, навіть найбільш нейтральна, могла б знайти у ній місце та взяти на себе лідерство в тому чи іншому рішенні, відповідно до власного національного інтересу”, - пояснив посол.
Він нагадав, що формула миру містить десять пунктів: від ядерної, продовольчої, енергетичної безпеки та визволення військовополонених і депортованих до виконання Статуту ООН – відновлення територіальної цілісності України в міжнародно визнаних кордонах, виведення російських військ з усієї території України, включно з Кримом і Донбасом, а також питання справедливості.
Як відомо, в Польщі перебувають майже 2,5 млн українців, близько мільйон з яких прибули до країни після 24 лютого.