Станом на ранок 13 лютого споживання електроенергії зростає, але дефіциту в енергосистемі немає.

Як передає Укрінформ, про це повідомляє НЕК «Укренерго» у Фейсбуці.
«Споживання поступово зростає, порівняно з вихідним днем, що є традиційним для початку робочого тижня. Наразі дефіцит потужності в енергосистемі поки що відсутній. Наявної потужності достатньо, щоб покрити потреби споживання», - йдеться у повідомленні.
Зазначається, що відсутність дефіциту пояснюється тим, що після ремонтів у роботу включено додаткові енергоблоки на декількох теплових електростанціях, зросло виробництво електроенергії в енергосистемі, яке повною мірою покриває споживання. Також через повінь інтенсивно працюють гідроелектростанції. Збільшення світлового дня та ясна погода сприяють генерації з відновлюваних джерел енергії. Також триває імпорт електроенергії зі Словаччини.
Зокрема, через відсутність дефіциту потужності ліміти споживання до областей на сьогодні поки що не доводились. Заміри фактичного споживання в областях України проводяться відповідно до графіка.
В Укренерго підкреслили, що через пошкоджену мережеву інфраструктуру в Одесі діють графіки погодинних відключень. У Київській, Хмельницькій, Житомирській областях та у м. Київ у міру зростання споживання теж можливе застосування відключень відповідно до графіків операторів систем розподілу для уникнення ризику перевантаження обладнання.
«На низці електростанцій, пошкоджених під час ракетних та дронових атак росіян, продовжуються ремонтні роботи. Також ремонтні бригади «Укренерго» продовжують ремонтні роботи на всіх об’єктах магістральних мереж, пошкоджених внаслідок російських атак, з метою усунення мережевих обмежень та передачі електроенергії від генерації до споживачів», – додали в компанії.
Як повідомлялося, понад 10 ГВт основних встановлених потужностей наразі недоступні українській енергосистемі й знаходяться під контролем ворога. Це найбільша в Україні та Європі Запорізька АЕС, а також Запорізька ТЕС, Луганська ТЕС, Вуглегірська ТЕС, Каховська ГЕС. Крім цього, на тимчасово окупованих територіях півдня також перебуває і більшість вітрових та сонячних електростанцій.
Фото: Чернігівська ОВА