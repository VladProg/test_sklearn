Китай запустив новий супутник для оперативного дистанційного зондування з метою попередження стихійного лиха, управління надзвичайними ситуаціями та моніторингу довкілля.

Про це повідомляє Укрінформ із посиланням на Сіньхуа.
Запуск супутника "S-SAR01" було здійснено о 6:53 ранку за пекінським часом за допомогою ракети-носія "March-2C" із космодрому Тайюань у провінції Шаньсі (Північний Китай).

Супутник вийшов на задану орбіту. Його основними користувачами будуть Міністерство з управління надзвичайними ситуаціями КНР та Міністерство екології та навколишнього середовища КНР.

Отримуючи дані радіолокаційного зображення S-діапазону з роздільною здатністю 5 метрів, супутник попереджатиме про стихійні лиха та сприятиме роботі зі зменшення і ліквідації їх наслідків. Він також сприятиме охороні навколишнього середовища, а його дані будуть широко застосовуватися у таких сферах, як охорона природних і водних ресурсів, сільське господарство, лісове господарство, моніторинг землетрусів тощо, заявили в Державному космічному управлінні КНР.
Цей запуск став 443-м для ракет-носіїв серії "Чанчжен".
Фото: Сіньхуа