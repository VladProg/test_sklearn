Австрійський канал FASHION TV й естонський Hollywood HD додано до Переліку програм іноземних телерадіоорганізацій, що ретранслюються в Україні.

Про це повідомляє пресслужба Національної ради з питань телебачення і радіомовлення, передає Укрінформ.
«Станом на сьогодні до Переліку програм іноземних телерадіоорганізацій, що ретранслюються внесено 113 телеканалів», - підкреслюють у відомстві.
Як повідомляють у Нацраді, FASHION TV є австрійським розважальним телеканалом, який пропонує передачі про світ моди. Hollywood HD, правовласником якого є Естонська Ресубліка, транслює фільми. Зауважується, що обидва телеканали мовлять цілодобово.
Український медіарегулятор нагадує, що правовласники і дистриб’ютори іноземних програм можуть вільно звертатися до Національної ради із запитом на їх включення до Переліку. Після оцінки поданих документів і проведення моніторингу Національна рада ухвалюватиме відповідні рішення.
Як повідомлялося, у січні український медіарегулятор доповнив перелік програм іноземних телерадіоорганізацій, що ретранслюються, новинним каналом BBC World News та інформаційно-розважальним «NOW Series».