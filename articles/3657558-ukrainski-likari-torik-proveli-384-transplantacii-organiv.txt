У 2022 році українські лікарі провели 384 трансплантації органів, що на 20% більше, ніж за попередній рік.

Про це повідомляє Міністерство охорони здоров’я, передає Укрінформ.
“384 трансплантації органів провели українські лікарі у 2022 році, збільшивши кількість операцій на 20% порівняно навіть із довоєнним 2021 роком”, - йдеться у повідомленні.
Зазначається, що найбільше пересадок торік виконали у Першому медичному об’єднанні Львова, Національному інституті хірургії та трансплантології імені О. О. Шалімова та клініці «Оберіг».
За даними МОЗ, трансплантацію органів в Україні наразі проводять 32 медичні центри, завдяки зусиллям їхніх фахівців вдалося здійснити 275 операцій з пересадки нирок, 74 – печінки, 35 – серця.
У МОЗ відзначають поступове збільшення відсотка органних трансплантацій від померлого донора: від 53,7% у 2021 році до 55% у 2022-му. На думку фахівців, це засвідчує, зокрема, усвідомлення родичами померлих, як їхнє рішення про згоду на трансплантацію органів допомагає рятувати життя іншим.
Крім того, за минулий рік проведено 223 пересадки гемопоетичних стовбурових клітин: 192 – дорослим пацієнтам і 31 – дітям. Такі операції проводять наразі у 9 українських клініках, у трьох із них – НДСЛ «Охматдит», Київському центрі трансплантації кісткового мозку та Черкаському обласному онкологічному диспансері – виконують неродинні алогенні трансплантації (коли для пересадки використовуються стовбурові клітини людини, яка не є родичем пацієнта).
Стати потенційним донором стовбурових клітин можна, зареєструвавшись в Українському реєстрі потенційних донорів.
Як повідомлялося, у Львові в листопаді впродовж 30 годин лікарі провели дев'ять трансплантацій органів від посмертних донорів.