Український месенджер Dober створений на основі наскрізного шифрування – безпечного способу передачі даних, за якого тільки безпосередні користувачі мають доступ до повідомлень.

Про це під час презентації застосунку в Укрінформі розповів розробник стартапу Дмитро Яшенкін.
«У месенджері за визначенням використовується наскрізне шифрування інформації. Це гарантує повну конфіденційність спілкування та передачі даних. Адже лише користувач та його співрозмовник можуть бачити повідомлення одне одного. Образно кажучи, кожний чат знаходиться в окремому інформаційно-технологічному «контейнері», який повністю ізольований від зовнішнього світу. Всі дані зберігаються виключно у шифрованому вигляді», - зазначив розробник месенджера.
Він наголосив, що в разі фізичного захоплення сервера чи смартфона жодна інформація, яка ними передавалася, не зможе потрапити до чужих рук, адже інформація «зникає» одразу після її передачі.
Яшенкін уточнив, що при розробці застосунку використовувались асиметричні алгоритми шифрування, засновані на еліптичних кривих. При цьому розміри програмних ключів, якими захищена вся інформація, перевищують усі сучасні значення та в деяких моментах - рекомендації американського Агентства національної безпеки (NSA), яке вивчає питання захисту інформаційних систем та комп'ютерних мереж уряду США.
"Такий технологічний підхід є гарантією, що всі дані користувача знаходяться в безпеці", - запевнив розробник.
Кожне повідомлення має свій 512-бітний ключ, при цьому використовуються асиметричні алгоритми шифрування. Тобто, кожен ключ зашифровується іншим публічним ключем. І тільки вони можуть розшифровувати дані.
Ефективна система криптографічного захисту - це наше технологічне ноу-хау в месенджері Dober, заявив Яшенкін.
За його словами, навіть якщо користувач втратить свій телефон, інша людина не зможе отримати доступу до месенджера, аби переглянути історію дій власника, адже такі дані в пам'яті самого застосунку не зберігаються.
Крім цього, використовується обмежена кількість спроб ведення пін-коду та спеціальна функція, яка спрямована на сповільнення роботи процесів, за допомогою яких може відбуватись злам месенджера.
«Захистом є цифровий підпис безпосередньо автора повідомлення. Він може бути перевірений за допомогою його публічного ключа. Таким чином захист інформації забезпечено ще на етапі аутентифікації», - резюмував розробник стартапу.
Як повідомляв Укрінформ, в Україні презентували перший захищений український месенджер Dober, який розроблено з урахуванням поточної ситуації в кіберпросторі. Застосунок дозволяє уникнути передачу особистих даних користувача третім особам, передбачає анонімну реєстрацію та за бажання - повне видалення інформації про користувача з системи.