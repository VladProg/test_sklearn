Президент України Володимир Зеленський подякував українським та зарубіжним журналістам за висвітлення правди про розв’язану росією війну, а також вшанував пам'ять загиблих представників медіа хвилиною мовчання.

Це відбулося на пресконференції глави держави «Лютий. Рік незламності» у Києві, передає кореспондент Укрінформу.

«Я впевнений, що ви ще не знаєте, що ви зробили для нас. У день перемоги, думаю, це відчуття обов’язково прийде. Низький уклін вам за те, що ви говорите про Україну. За те, що увесь світ знає про Україну, не забуває та завдяки цьому допомагає бути міцними і бути незламними. То ж лютий – такий місяць, місяць і рік незламності. Я вам дійсно дуже дякую», - сказав Зеленський.
За його словами, медіа відіграють важливу роль у висвітленні подій, пов’язаних з війною, у формуванні міцності країни.
Зеленський подякував представникам західних ЗМІ за те, що говорять про Україну.
Глава держави також згадав про журналістів, які загинули, висвітлюючи цю розв’язану росією війну. Присутні вшанували їх хвилиною мовчання. «Їх, на жаль, немає і вже не буде. Вони загинули в Україні. Є такі люди, представники вашої важливої професії. Думаю, напевно, було б справедливо вшанувати журналістів хвилиною мовчання. Тих, хто є у нашій пам'яті», - сказав Президент.
Як повідомляв Укрінформ, вже рік наша країна живе у важких умовах: повномасштабне вторгнення росії на територію України розпочалося о 3:40 24 лютого 2022 р.