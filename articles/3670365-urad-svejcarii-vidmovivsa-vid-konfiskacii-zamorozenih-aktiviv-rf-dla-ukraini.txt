Уряд Швейцарії відмовився конфіскувати заморожені російські активи, оскільки це порушить Конституцію країни.


Про це повідомляє Укрінформ з посиланням на пресреліз Федеральної ради Швейцарії.

«У контексті міжнародних пропозицій використати заморожені російські активи для відновлення України Федеральна рада звернулася за офіційними роз’ясненнями щодо правових підстав для будь-яких подібних дій. Робоча група під керівництвом Федерального бюро юстиції (FOJ) дійшла висновку, що конфіскація приватних російських активів підірве федеральну Конституцію та чинний правопорядок. Федеральна рада врахувала висновки робочої групи на засіданні 15 лютого», - йдеться у заяві.
Водночас наголошується, що підтримка України триватиме незалежно від дискусій щодо заморожених російських активів.
«росія порушила міжнародне право, напавши на Україну, і тому зобов’язана виплатити Україні репарації за завдані збитки», - зазначається у пресрелізі.
Іншим питанням, яке обговорюється на міжнародному рівні, є можливість конфіскації валютних резервів центрального банку росії та інших державних активів. Також розглядається можливість посилення кримінальної відповідальності за порушення санкцій.
«Швейцарія уважно стежить за цими пропозиціями та робить свій внесок в обговорення», - йдеться у заяві.
Як повідомляв Укрінформ, швейцарська міжнародна фінансова група Credit Suisse (CS) заблокувала і де-факто "заморозила" близько 17,6 млрд швейцарських франків, що понад удвічі більше ніж сума офіційно заморожених у Швейцарії російських активів.
Раніше швейцарські ЗМІ інформували, що США хочуть використати заморожені у Швейцарії російські активи, щоб допомогти Україні у відбудові, однак конфіскація приватних коштів є складним процесом з юридичного погляду.
Фото: pixabay.com