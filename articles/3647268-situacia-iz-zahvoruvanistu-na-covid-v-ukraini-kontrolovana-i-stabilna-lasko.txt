Щотижня в Україні фіксується 3,5-4 тис. випадків захворювань на коронавірусну інфекцію і 2 тис. госпіталізацій, ситуація контрольована.

Про це розповів міністр охорони здоров’я Віктор Ляшко в ефірі телемарафону «Єдині новини», повідомляє Укрінформ.
«В Україні зараз ситуація контрольована, за тиждень ми маємо 3,5–4 тис. випадків, 2 тис. госпіталізацій. У лікарнях ситуація також стабільна, контрольована – ми відслідковуємо завантаженість, відслідковуємо пацієнтів, які перебувають на кисневій терапії», - сказав міністр.
За його словами, нинішній осінньо-зимовий період порівняно з попереднім проходить «більш-менш благополучно».
Водночас Ляшко поінформував, що за попередній тиждень 133 тис. людей захворіли на грип та грипоподібні захворювання, у тому числі ковід, а з жовтня уже більше мільйона громадян перехворіли на гострі респіраторні вірусні інфекції.
Глава МОЗ запевнив, що моніторинг ситуації з захворюваністю на респіраторні інфекції не показує нічого аномального.
«Бачимо ті штами, до яких ми готувалися, тому поки що ситуація проходить у звичному режимі», - підкреслив він.
Ляшко закликав людей, хто перебуває у безпечних умовах і має можливість, звернутися до сімейного лікаря та зробити щеплення від ковіду.
Як повідомляв Укрінформ, за даними МОЗ, в Україні є в наявності близько восьми мільйонів доз вакцини трьох типів: однодозова Janssen виробництва Johnson & Johnson, вакцина Комірнаті виробництва Pfizer — дитяча та доросла форми, вакцина CoronaVac китайського виробництва.