В Україні стартував проєкт з естетичної медицини "Неопалимі", метою якого є надання допомоги українцям з ушкодженнями шкіри, такими як опіки та рубці, які українці отримують внаслідок російської агресії.

Про це повідомляє Міністерство охорони здоров'я, передає Укрінформ.
«Пацієнти з опіками, рубцями та подібними ураженнями шкіри потребують комплексного лікування, яке включає, зокрема, й корекцію та пластику тканин. Це необхідно не тільки з питань естетики та самооцінки, але найперше для того, щоб відновити функцію ураженої частини тіла. Щоб людина могла повернутися до повноцінного життя, не переживати через отримані ушкодження», – говорить перший заступник міністра охорони здоров‘я Олександр Комаріда.
Як зазначають у МОЗ, у світі естетична медицина є платною послугою і коштує вкрай дорого, тож доступна далеко не всім, хто її потребує. На сьогодні вартість лікування одного пацієнта може перевищувати пів мільйона гривень.
Але нині по всій Україні у співпраці з МОЗ стартував новий благодійний проєкт «Неопалимі». Його мета – забезпечити комплексне безоплатне лікування для військових, добровольців, волонтерів, цивільних та дітей, які отримали опіки та рубці внаслідок військових дій на території України для того, щоб мати можливість відновити функціональність уражених частин тіла.


Фото: http://neopalymi.in.ua

Кількість процедур лікування варіюється від тяжкості ушкоджень, але в середньому потрібно від 3 до 12 процедур для досягнення позитивних результатів. При цьому вартість лише однієї процедури (без урахування медикаментів) становить близько 1000 доларів.
До проєкту залучені професійні спеціалісти та команда волонтерів, які комунікують з майбутніми пацієнтами про їхню участь, використовується новітня лазерна апаратура та якісні медичні препарати.
Робота здійснюється за підтримки Міністерства охорони здоров’я України та з допомогою партнерів. Це дасть змогу брати на лікування близько 200 пацієнтів щомісяця. Проєкт дозволяє вивести на новий рівень українських спеціалістів у сфері лазерного лікування опіків та рубців і передати досвід закордонним колегам, що дає можливість зміцнити імідж української медицини на світовому рівні.
Команда проєкту вже налагодила співпрацю з 12 клініками, де відбуватиметься процес лікування. Тож чекає на нових пацієнтів, які потребують надання таких медичних послуг, але не мають для того фінансових можливостей. Щоб стати пацієнтом проєкту «Неопалимі», потрібно: бути військовим/волонтером/добровольцем/цивільним/дитиною; мати ушкодження шкіри (опіки чи рубці) внаслідок військових дій; мати підтвердження від лікаря/військово-медичної комісії про отримання НЕпобутової травми.
Звернутися до команди «Неопалимі» (інстаграм: @neopalymi, тел.: (066) 906-06-14, сайт: http://neopalymi.in.ua), або заповнити реєстраційну форму за посиланням.
Проєкт реалізує Український Волонтерський Центр – громадська організація, що займається наближенням волонтерства до людей через створення соціальних проєктів та залучення до них людей.