Станом на ранок 21 лютого дефіцит потужності в енергосистемі України відсутній та імпорт електроенергії незначний.

Як передає Укрінформ, про це повідомляє НЕК «Укренерго» у Фейсбуці.
«Споживання на рівні понеділка. Дефіцит потужності в енергосистемі відсутній і наразі не прогнозується. Усі електростанції працюють згідно з командами диспетчерів Укренерго. Імпорт електроенергії незначний і суттєво зменшується завдяки стабілізації електропостачання в країні», – йдеться у повідомленні.
Зазначається, що ліміти споживання до областей не доводились через відсутність дефіциту в потужності в енергосистемі. Однак при зміні ситуації в енергосистемі та різкому зростанні споживання можливе застосування відключень.
Зокрема, виміри фактичного споживання проводяться у Київській, Івано-Франківській та Тернопільській областях. Внаслідок несприятливих погодних умов (рвучкий вітер, подекуди з дощем і мокрим снігом) мають місце порушення електропостачання споживачів через пошкодження мереж операторів системи розподілу у низці областей України. Бригади обленерго уже працюють над відновленням їх живлення.
В Одесі та Одеському районі залишаються мережеві обмеження через пошкодження обладнання на підстанціях НЕК «Укренерго» внаслідок минулих ракетних ударів та атак дронами, що призводить до необхідності застосування графіків погодинних відключень для уникнення перевантаження обладнання, що залишається в роботі.
«Бригади Укренерго продовжують ремонтні роботи для усунення мережевих обмежень для Одеси та Одеського району. Пошкодження там складні і масштабні, тому відновлення надійного енергопостачання вимагає тривалого часу», – додали в компанії.
Як повідомлялося, понад 10 ГВт основних встановлених потужностей наразі недоступні українській енергосистемі й знаходяться під контролем ворога. Крім того, росіяни з жовтня 2022 року здійснили десятки ракетних та дронових атак на об’єкти магістральних мереж Укренерго, завдавши масштабних і складних пошкоджень. Відновлення функціонала цих об’єктів все ще потребує значних ресурсів та часу.