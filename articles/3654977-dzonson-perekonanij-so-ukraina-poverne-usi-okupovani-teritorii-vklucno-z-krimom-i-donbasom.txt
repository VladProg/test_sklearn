Україна зможе повернути всі окуповані росією території, включаючи Крим і Донбас, але для початку потрібно повернути території “сухопутного коридору” до півострова. Мінімальним варіантом для початку переговорів є статус кво станом на 24 лютого минулого року.

Про це в інтерв'ю Європейські правді сказав колишній прем'єр-міністр Великої Британії Борис Джонсон.

“Я скажу, хоча звичайно, вирішуватиме Володимир Зеленський. Найменше, мінімум, коли ви в принципі можете про щось говорити з росіянами, з путіним, - це варіант, що вони заберуться до лінії статусу кво, яка була перед 24 лютого”, - сказав Джонсон.

При цьому він наголосив на тому, що він вважає, що Україна поверне всі окуповані росією території - і Крим, і Донбас.
“Передусім, це станеться, тому що це законно. Це кордони, межі України. По-друге, ми вже зазнали невдачі, коли дозволили порушити міжнародні кордони України у 2014 році. Тоді це стало катастрофою, бо Захід був слабким і не встали на захист України, запустили цей непотрібний Нормандський процес, який нікуди нас не привів”, - сказав Джонсон.
Також колишній британський прем'єр переконаний, що Захід не буде зупиняти спроби України повернути Крим. Але спочатку потрібно повернути назад території “сухопутного коридору” в Крим, оскільки це суттєво зміцнить позиції України.
Як повідомляв Укрінформ, колишній прем’єр-міністр Великої Британії Борис Джонсон має намір у найближчі кілька місяців знову відвідати Україну.