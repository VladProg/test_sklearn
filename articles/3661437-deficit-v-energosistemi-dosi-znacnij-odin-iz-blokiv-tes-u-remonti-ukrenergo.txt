Дефіцит в енергосистемі України все ще є значним, нині виведено у ремонт із технічних причин один із блоків теплових електростанцій.

Як передає Укрінформ, про це НЕК «Укренерго» повідомляє у Телеграмі.
«Споживання електроенергії: на тому ж рівні, що й в суботу. Дефіцит в енергосистемі все ще є значним», - ідеться в повідомленні.
В Укренерго зазначають, що внаслідок російських ракетних та дронових атак пошкоджені електростанції (генеруючі потужності) та високовольтна мережа.
«Атака росіян 26 січня завдала суттєвих пошкоджень декільком об’єктам високовольтної мережі. Втім, енергосистема все ще відновлюється після попередніх серій ворожих ракетних обстрілів, які спричинили пошкодження енергоблоків електростанцій. В результаті виробництво електроенергії на працюючих електростанціях не може повністю покрити споживання», - ідеться в повідомленні.
Зазначається, що з технічних причин в ремонт виведено один з блоків теплових електростанцій, відповідно обсяг виробленої електроенергії в системі знизився.
Через це до всіх обленерго доведені дещо зменшені ліміти споживання, які діють упродовж доби.
«Триває відновлення об’єктів енергетичної інфраструктури, пошкоджених під час масованої атаки 26 січня. В Одеській області продовжують діяти аварійні відключення. Триває відновлення планової схеми живлення регіону», - йдеться в повідомленні.
В Укренерго зазначили, що енергосистема України вже пережила 13 ракетних атак ворога та 15 ударів БПЛА по енергооб’єктах.
Крім цього, понад 10 ГВт основних встановлених потужностей наразі недоступні українській енергосистемі і знаходяться під контролем ворога. Це найбільша в Україні та Європі Запорізька АЕС, Запорізька ТЕС, Луганська ТЕС, Вуглегірська ТЕС, Каховська ГЕС.
На тимчасово захоплених територіях півдня також знаходиться і більшість вітрових та сонячних електростанцій. Крім АЕС, решта електростанцій - це ключові регулюючі потужності. Саме вони забезпечують покриття споживання у пікові ранкові та вечірні години, де наразі найбільший дефіцит.
Як повідомляв Укрінформ, 26 січня внаслідок 13-ї масштабної атаки на енергооб'єкти ворожі ракети поцілили у п’ять високовольтних підстанцій у центральному, південному та південно-західному регіонах.
Фото ілюстративне