Позачергова Генеральна асамблея НОК України розгляне питання можливого бойкоту Олімпійських ігор 2024 року.

Про це в Телеграмі повідомив народний депутат Жан Беленюк, який опублікував скріншот листа НОК, передає Укрінформ.

За його інформацією, 3 лютого відбудеться позачергова Генеральна асамблея Національного олімпійського комітету Україну. Одне з питань порядку денного - консультації з національними спортивним федераціями щодо можливості бойкоту Олімпійських ігор 2024 року у разі, якщо російським та білоруським спортсменам дозволять повернутися на міжнародні спортивні арени до припинення агресії росії проти України.
«Вочевидь, все йде до того, що їх повернуть... тож ця подія буде мати серйозні наслідки», - зазначив депутат.
Як повідомлялося, Міжнародний олімпійський комітет опублікував заяву, в якій припустив, що росіяни і білоруси зможуть виступити на Олімпіаді-2024 в Парижі під нейтральним прапором.
Міністр молоді та спорту України, президент Національного олімпійського комітету Вадим Гутцайт заявив, що для України неприпустимо, щоб російські та білоруські спортсмени брали участь в Олімпійських іграх.