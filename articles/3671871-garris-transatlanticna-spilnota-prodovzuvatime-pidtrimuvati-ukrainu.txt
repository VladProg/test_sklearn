росія здійснює в Україні злочини проти людяності і має понести за це покарання. США і вся трансатлантична спільнота продовжуватимуть надавати підтримку Україні.


Про це під час Мюнхенської безпекової конференції заявила віцепрезидентка США Камала Гарріс, передає Укрінформ.
“Рік після війни ми знаємо, що Київ вистояв, росія ослабла, а трансатлантична спільнота є сильною, як ніколи”,- підкреслила Гарріс.
Вона зауважила, що президент США продемонстрував лідерство, зацитувавши його слова, що “США підтримуватимуть Україну так довго, як це буде потрібно”, і Вашингтон “не вагатиметься”.
Високопосадовиця звернула увагу на злочини російської армії в Україні, підкресливши, що це є “агресією проти всього людства”. Вона зазначила, що росіяни в Україні вбивають цивільних людей, ґвалтують, вчиняють тортури і насильно вивозять в росію сотні тисяч українців, розлучаючи дітей і батьків.
“Немає жодних сумнівів, що це злочини проти людяності”, - наголосила Гарріс.
Віцепрезидент США запевнила, що всі, хто здійснює злочини в Україні, і всі ті, хто віддає їм накази і покриває їх, будуть притягнуті до відповідальності.
Гарріс запевнила, що Вашингтон продовжуватиме міжнародне слідство щодо злочинів в Україні, “оскільки має настати справедливість”.
Американський політик запевнила, що відповіддю західного світу на російське вторгнення має бути “демонстрація спільних дій відповідно до міжнародних норм і правил”.
Гарріс наголосила, що нині тестуванню піддається воля Заходу захищати норми і правила цивілізованого світу.
“Ми маємо залишатися сильними, оскільки, якщо путіну вдасться зламати фундаментальні принципи, інші країни намагатимуться слідувати цьому прикладу. Авторитарні режими шукатимуть можливості змінювати світ за своїм бажанням”,- наголосила вона. Гарріс нагадала, що понад 140 країн світу в ООН проголосували за засудження російської агресії і підтримали територіальну цілісність України. Вона звернула увагу, що є також країни, як Іран і Північна Корея, які висилають зброю і підтримують війну росії в Україні, а Китай посилює відносини з росією після початку війни.
“США продовжуватимуть надавати потужну підтримку Україні стільки, скільки це буде потрібно”,- наголосила Гарріс.
Вона також запевнила, що вся об’єднана трансатлантична спільнота також підтримуватиме Україну.
“путін хотів посварити країни НАТО…Це йому не вдалося. Союзники сьогодні настільки сильні, якими ніколи не були раніше, а вірність США 5-ї статті є бездискусійною”,- наголосила Гарріс.
Вона зауважила, що союзники за минулий рік надали безпрецедентну підтримку Україні, разом довели росію до “стратегічного провалу” і змусили росію заплатити величезну ціну за агресію.
Гарріс підкреслила: путін думав, що він переможе, але він сильно прорахувався і зараз “час не на його боці”.
Віцепрезидентка США зазначила, що Україну ще чекають випробування, висловивши впевненість, що Київ, як і Європа та США, впорається з усіма викликами.
Фото: Getty Images