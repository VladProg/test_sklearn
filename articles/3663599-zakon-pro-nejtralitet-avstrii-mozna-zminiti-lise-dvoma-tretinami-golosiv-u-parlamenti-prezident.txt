Закріплений у конституції нейтральний статус не дозволяє Австрії постачати зброю Україні, однак країна не перешкоджає збройній підтримці України на рівні ЄС та транзиту між країнами НАТО.

Про це федеральний президент Австрії Александер Ван дер Беллен заявив під час спільної з Президентом України Володимиром Зеленським пресконференції у Києві, передає кореспондент Укрінформу.
"Що стосується постачання зброєю Австрії, то нейтралітет закріплений у конституційному законі. І цей закон може бути змінений лише двома третинами голосів у парламенті", - заявив Ван дер Беллен, відповідаючи на запитання кореспондента агентства про те, за яких умов Австрія зможе постачати зброю в Україну.
За його словами, наразі в Австрії немає ні тенденції, ні готовності змінювати нейтральний статус у конституції.
Президент також наголосив, що впродовж десятиліть процес оснащення австрійської армії було настільки занедбано, що він “навіть не знає, яку зброю ми могли б вам у цій ситуації поставити".
Водночас Ван дер Беллен запевнив, що Австрія не перешкоджає поставкам зброї Євросоюзом в Україну: "Ми все робимо на рівні ЄС, нейтральні ми чи ні, щоб нікому не перешкоджати постачати зброю в Україну".
Він додав, що Австрія також не перешкоджає транзиту озброєння своєю територією з однієї країни НАТО в іншу.
Як повідомлялося, Федеральний президент Австрії Александер Ван дер Беллен у середу перебуває з візитом в Україні.