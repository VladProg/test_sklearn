Попри певні ознаки «втоми» від допомоги Україні в окремих політичних колах США, більшість американців продовжують підтримувати нашу країну.

Про це під час виступу на Мюнхенській конференції з питань безпеки сказала колишня спікерка Палати представників Конгресу США Ненсі Пелосі, передає власний кореспондент Укрінформу.


«Можливо, є люди, які не хочуть жертвувати своїми грошима... Але в переважній більшості американський народ прийняв українців у свої домівки», - зазначила конгресвумен.


Вона підкреслила, що більшість американців підтримали масштабну допомогу Україні у протистоянні російській агресії. А також висловила впевненість, що Сполучені Штати залишатимуться на цій позиції до перемоги.


«Тут ідеться про демократію й свободу не лише для українського народу, а й для світу», - зауважила колишня спікерка Палати представників.


Тому, підкреслила Пелосі, у неї немає побоювання, що підтримка України в США якимось чином ослабла.


Як повідомляв Укрінформ, тиждень тому республіканці в Палаті представників внесли до Конгресу резолюцію з вимогою негайно припинити підтримку України у війні з росією. Документ, який отримав назву «Втома від України», закликає адміністрацію США припинити військову й фінансову допомогу Україні та спонукати сторони до укладення мирної угоди.