Вищий антикорупційний суд затвердив угоду між народним депутатом Олександром Трухіним і прокурором щодо визнання винуватості та визнав його винним у справі про спробу підкупу поліцейських.


Про це оголосив головуючий суддя, передає кореспондент Укрінформу.
«Суд ухвалив затвердити угоду про визнання винуватості, укладену 17 лютого 2023 року між прокурором САП і обвинуваченим Трухіним. Самого Трухіна – визнати винним у скоєнні злочину, передбаченого частиною 1 статті 369 ККУ», - заявив суддя.
ВАКС призначив народному депутату покарання у вигляді штрафу у розмірі 68 тис. грн.
«Змінити застосований ухвалою слідчого судді ВАКС запобіжний захід щодо Трухіна у вигляді застави у 49 тис. 620 грн на запобіжний захід у вигляді особистого зобов’язання. До набрання цим вироком законної сили покласти на Трухіна виконання обов’язків, передбачених частиною 5 статті 194 КПКУ, зокрема – прибувати за кожною вимогою до суду», – зазначив головуючий.
Суму застави, яка була раніше визначена парламентарію і внесена за нього, ВАКС постановив перерахувати на спецрахунок для збору коштів на підтримку ЗСУ.
Окремо Вищий антикорупційний суд постановив стягнути з Трухіна на користь держави процесуальні витрати на проведення Національним науковим центром «Інститут судових експертиз імені заслуженого професора М. С. Бакаріуса» кількох експертиз, у тому числі і експертизи відеозвукозапису, у загальній сумі понад 33,1 тис. грн.
Суд також скасував арешт, накладений ухвалою слідчого судді на дві нагрудні відеокамери, термінал (док-станцію) до відеореєстраторів тощо. Їх повернули Управлінню патрульної поліції у місті Києві.
Вирок може бути оскаржений в апеляційному порядку упродовж 30 днів з дня його проголошення шляхом подачі апеляційної скарги до Апеляційної палати ВАКС і набирає законної сили після закінчення строку подання апеляційної скарги, якщо її не було подано.
Як повідомлялося, народний депутат Олександр Трухін 23 серпня 2021 року спричинив дорожньо-транспортну пригоду на Бориспільській трасі при в'їзді в Київ. Внаслідок ДТП постраждали шестеро людей, серед яких двоє дітей, а також голова Комітету арбітрів Федерації футболу України Лучано Лучі та його помічник Роман Лишень.
1 лютого 2022 року журналісти видання «Українська правда» оприлюднили відеозапис із камери поліцейського, який прибув на місце ДТП.
На відео Трухін звертається до нього зі словами «давай я тихенько в ліс піду», а потім обіцяє «поговорити» з очільником МВС Денисом Монастирським. Він також заявив, що не був за кермом автівки. Депутат звертався до правоохоронця та обіцяв «знайтися» потім та «віддячити».
2 лютого Трухіна виключили зі складу партії «Слуга народу». Президент Володимир Зеленський підтримав це рішення.
У вересні Трухіну повідомили про підозру у спробі підкупу поліцейських.
20 вересня ВАКС обрав йому запобіжний захід у вигляді застави у розмірі 49 тис. 620 грн. 22 грудня Спеціалізована антикорупційна прокуратура направила до Вищого антикорупційного суду обвинувальний акт щодо Трухіна у цій справі.
Народний депутат Трухін підписав угоду із прокурором Денисом Демківим про визнання вини у справі про спробу підкупу поліцейських на місці дорожньо-транспортної пригоди.
Так, згідно з домовленостями, Трухін визнає свою вину у справі про здійснення спроби підкупити поліцейських на місці ДТП у серпні 2021 року. Окрім того, він зобов'язується перерахувати 6 млн грн на проєкт UNITED24 «Армія дронів» і сплатити штраф у розмірі 68 тис. грн.