Правоохоронці встановили особи вже 91 російського військовослужбовця, причетного до скоєння злочинів у Бучі Київської області.

Про це генеральний прокурор Андрій Костін поінформував конгресменів США Майкла Маккола, Даррелла Ісса, Кіта Селфі, Джейка Еллзі і Макса Міллера під час відвідування Бучі, передає Укрінформ із посиланням на Офіс генпрокурора.

За словами Костіна, під час тимчасового захоплення російська армія скоїла в Бучанському районі понад 9 тисяч воєнних злочинів, понад 1 700 цивільних загинули.

Конгресмени оглянули місця масових злочинів та зустрілися з тими, хто пережив злочини росіян.
«Після звільнення ми виявили масові поховання з понівеченими тілами чоловіків, жінок, дітей. Тортури, вбивства, сексуальне насильство. Це і є справжнє обличчя «руського миру» та режиму рф, який засновано на повній зневазі до принципів прав людини та гуманітарного права», – констатував Костін.
«Ідентифіковано 91 військового рф, причетного до цих злочинів. Триває робота щодо притягнення до відповідальності всіх причетних», - зазначив генпрокурор.

Костін подякував конгресменам за позицію США щодо суверенітету, територіальної цілісності та свободи України.
«Розраховуємо на підтримку в створенні міжнародного трибуналу для притягнення керівництва рф до відповідальності. Справедливість для жертв війни – це справедливість для світу», – заявив генпрокурор.

Як повідомляв Укрінформ, на початку квітня 2022 року Ірпінь, Буча, Гостомель та вся Київська область були визволені від російських загарбників. У визволених містах та селах зафіксовані масові вбивства загарбниками цивільних.
Фото: Офіс Генпрокурора