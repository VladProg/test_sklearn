Серед актуальних можливостей для митців наразі є декілька мистецьких конкурсів - зокрема, премія імені Шолом-Алейхема, конкурс на здобуття премії імені Катерини Білокур та інші.

Відповідний перелік мистецьких конкурсів від Державного агенства з питань мистецтв та мистецької освіти оприлюднила у Телеграмі пресслужба Міністерства культури та інформаційної політики, передає Укрінформ.
«Премія імені Шолом-Алейхема - присуджується щорічно у березні, до дня народження Шолом-Алейхема, на конкурсних засадах письменникам, перекладачам, сценаристам, драматургам, які є громадянами України за кращі літературно-мистецькі твори, які популяризують духовно-культурні надбання українського та єврейського народів та сприяють поширенню позитивного іміджу України в світі», - уточнюється у повідомленні.
Зазначається, що грошова винагорода, визначена у цьому конкурсі, становить 20 тис. грн. Дедлайн: 1 листопада 2022 року. Подати заявку можна тут.
У цьому переліку конкурсів також - премія Михайла Дерегуса. Претендувати на премію можуть художники, які мають визначні твори (цикл творів), що відзначаються високим професіоналізмом виконання. Премія присуджується до дня народження Михайла Гордійовича Дерегуса — 5 грудня. Дедлайн: 1 листопада 2022 року. Подати заявку можна тут.
Оголошено також конкурс на здобуття премії імені Катерини Білокур. «Премія присуджується щорічно до дня народження Катерини Білокур — 7 грудня майстрам народного мистецтва за твір (цикл творів), що відзначаються автентичністю та високою професійною майстерністю. Дедлайн: 1 листопада 2022 року», - уточнюється у повідомленні.
Подати заявку на цей конкурс можна тут.
Як повідомлялося, у МКІП заявили, що реп-виконавець Skofka став амбасадором проєкту «Збережіть українську культуру».