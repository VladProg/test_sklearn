Вищий антикорупційний суд засудив до 3,5 року в’язниці колишнього голову Державної авіаційної служби України.

Про це інформує пресслужба Спеціалізованої антикорупційної прокуратури.
«За вироком суду експосадовцю призначено покарання у виді трьох років і шести місяців позбавлення волі з позбавленням права обіймати посади, пов’язані з виконанням організаційно-розпорядчих чи адміністративно-господарських функцій, на строк три роки та зі штрафом у розмірі 8,5 тис. грн», - йдеться у повідомленні.
Як зазначається, ВАКС визнав ексголову ДАСУ винуватим у тому, що він з корисливим мотивом, в інтересах ПрАТ «Авіакомпанія «Міжнародні авіалінії України», умисно вчинив низку дій, які призвели до отримання цією авіакомпанією переваг для здійснення польотів за маршрутом Київ – Тегеран – Київ та спричинили тяжкі наслідки для іншої компанії, а саме ТОВ «Українсько-середземноморські авіалінії».

Вирок суду може бути оскаржений протягом тридцяти днів з дня його проголошення шляхом подачі апеляційної скарги до Апеляційної палати ВАКС.

Як повідомляв Укрінформ, Вищий антикорупційний суд (ВАКС) задовольнив позов Міністерства юстиції України й стягнув у дохід держави майно ректора московського державного інституту міжнародних відносин (МДІМВ).