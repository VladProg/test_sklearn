У Черкаському державному технологічному університеті відбулася презентація книги «Археологія України за роки незалежності».

Про це повідомляє пресслужба вишу, передає Укрінформ.

"Презентація історичного видання під час російсько-української війни, коли Україна вкотре виборює право на незалежність, набуває особливого значення та важливості. Ми маємо знати нашу історію, ретельно зберігаючи цей спадок для нащадків, передаючи від покоління до покоління", – зазначив у вступному слові проректор ЧДТУ, доктор історичних наук, професор Валентин Лазуренко.

Видання «Археологія України за роки незалежності» увібрало матеріали понад шістдесяти українських фахівців-археологів, які у доступній формі виклали результати своїх найцікавіших досліджень від 1991 року, часу відновлення незалежності Української держави. У книзі в хронологічній послідовності дається характеристика основних і найбільш відомих пам'яток археології, що досліджувалися упродовж останніх 30-ти років. Видання супроводжується численними кольоровими ілюстраціями (світлинами, кресленнями, малюнками); до кожного розділу додається список рекомендованої літератури; деякі статті супроводжуються QR-кодом, за яким, з допомогою смартфону, можна отримати більше інформації.

Під час презентації український археолог, голова Черкаського регіонального підрозділу ВГО «Спілка археологів України»Дмитро Куштан розповів про унікальні знахідки на території Черкаської області: стоянки та поселення мезо-неоліту поблизу селища Добрянка Тальнівського району; трипільське поселення-гігант Тальянки; скіфські поховання в курганах Чигиринського району (Мельники) та Кам’янського району (Жаботин); поселення та могильник пізньозарубинецького часу в селі Івківці Чигиринського району, могильник черняхівської культури біля Легедзиного; Пастирське городище ранньослов’янського часу у Смілянському районі; Канівське поселення слов’ян-антів та Великий Рижанівський курган скіфського часу у Звенигородському районі.
«Археологія України за роки незалежності» вийшла у світ завдяки спільними зусиллями Інституту археології НАН України та ВГО «Спілка археологів України» за підтримки Німецького археологічного інституту (Deutsches Archäologisches Institut, DAI).
Фото: chdtu.edu.ua