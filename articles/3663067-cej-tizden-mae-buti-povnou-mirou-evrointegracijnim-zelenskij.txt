Україна очікує рішень партнерів у Євросоюзі, що відповідатимуть досягнутому рівню взаємодії між нашими інституціями та ЄС.

Про це Володимир Зеленський сказав у відеозверненні, передає Укрінформ.



«Фіналізуємо нашу підготовку до саміту Україна – ЄС, який запланований на цей тиждень. Загалом тиждень має бути повною мірою цього слова євроінтеграційним. Ми очікуємо новин для України. Очікуємо рішень наших партнерів у Євросоюзі, які будуть відповідати досягнутому рівню взаємодії між нашими інституціями та ЄС і нашому прогресу. Прогресу, який очевидно є – навіть попри повномасштабну війну», - підкреслив він.

Відео: Офіс Президента



Глава держави зазначив, що провів нараду з міжнародним блоком уряду та ОП. За його словами, керівництво країни продовжує розробляти українські позиції для переговорів із представниками ЄС, водночас готуючи нові реформи в Україні.



«Реформи в багатьох аспектах змінять соціально-правову та політичну реальності – зроблять їх людянішими прозорішим та ефективнішими. Але й ці деталі – згодом, за результатами відповідних зустрічей», - сказав Зеленський.



Як повідомляв Укрінформ, на саміті Україна - ЄС, що відбудеться 3 лютого у Києві, ключовим питанням має стати перспектива якнайшвидшого початку переговорного процесу про вступ України до Євросоюзу після виконання всіх рекомендацій Єврокомісії.