Президент Румунії Клаус Йоганніс у річницю повномасштабного російського вторгнення заявив, що Україна повинна виграти цю битву, а росія - відповісти за скоєні злочини й знищені людські життя.

Заяву румунського лідера цитує Romania Journal, передає Укрінформ.
"Війна дала нам ще один урок – солідарності та єдності. Разом ми показали, що ми сильні та протистоїмо російській агресії. Цю битву має виграти Україна, а росія мусить відповісти за скоєні злочини та знищені життя", - сказав Йоганніс.
Звертаючись до українців, він наголосив: "Ви не самі! У вас є надійний друг у Румунії, який підтримує вас у цій боротьбі! Наш обов'язок зробити внесок у перемогу та побудову кращого, мирного майбутнього!"
Президент запевнив, що Румунія продовжуватиме допомагати Україні, скільки буде потрібно.
Він також відзначив мужність і рішучість українського народу у захисті своєї країни та свободи, які вражають увесь світ.
Як повідомлялося, 24 лютого 2022 року російська федерація розпочала неспровоковану та жорстоку війну проти України.