У Вінниці опублікували першу книгу зі свідченнями про перебування в окупованій Бучі у перші три тижні повномасштабного вторгнення.

Про це повідомляється в релізі, який Укрінформу передав автор книги, головний редактор письменницької газети "Літературна Україна" Сергій Куліда.
"Нотатки, викладені у книзі, – це хроніка подій, що відбувалися в замкненому просторі: у будинку, підвалі та в межах навколишнього периметру бучанської багатоповерхівки на бульварі Богдана Хмельницького в перші три тижні війни", - йдеться в релізі.
Зазначається, що, описуючи події, автор розкриває "зворотню еволюцію" мешканців Бучі, "від людей-цивільних, які щасливо жили в дачній місцевості біля Києва, до істот, які борються за виживання і порятунок своїх дітей".
Очевидець подій зазначає, що люди починають звикати до вибухів снарядів, до трупів на вулицях, до підвального життя у сховищах, до відсутності їжі, води, інтернету, необхідних ліків. Водночас автор акцентує увагу на психологічному стані людей, які переживали травматичний стрес, викликаний шоком війни.
За словами голови Вінницької обласної організації НСПУ Вадима Вітковського, він зустрівся з Кулідою та його сім'єю 14 березня, коли вони прорвалися із фронтової Бучі.
"П’ятеро змучених українців, які вже давно не знають, що таке тиша, електрика, тепла вода, чиста постіль і радіють цьому всьому, до чого ми всі звикли у Вінниці. Головний редактор "Літературної України" Сергій Куліда з дружиною, донькою, двома внуками і песиком Яковом", - зазначив Вітковський.
Книга ілюстрована світлинами фотокора газети "Голос України" Андрія Нестеренка, також уродженця Бучі. Наразі це перша книга про події у цьому місті, і, як сподіваються видавці, вона стане гідним доказом звинувачення росії на Міжнародному Трибуналі у Гаазі.
З 24 лютого в Україні триває повномасштабна російська агресія. Український народ, його збройні сили мужньо протистоять агресору.