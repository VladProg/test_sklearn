Чоловіча збірна України з баскетболу розпочала в Ризі підготовку до заключних матчів кваліфікації чемпіонату світу-2023, в яких зіграє проти Італії та Нідерландів.

У скдаді збірної відбулася заміна: замість форварда Артема Ковальова, який не зіграє через травму коліна, до табору національної команди прибув захисник Анатолій Шундель, передає Укрінформ.
29-річний захисник нині виступає в естонському клубі «ТалТех», у складі якого за 27,2 хвилини в середньому за гру в Латвійсько-естонській баскетбольній лізі набирає 13,8 очка, робить 2,5 підбирання та 2,4 передачі.
За національну збірну України Шундель відіграв два матчі у відборі на Євробаскет-2022, набираючи 8,5 очка за 21,0 хвилини на майданчику проти Словенії та Австрії.
В останньому відбірковому вікні Україні задля виходу на чемпіонат світу потрібно виграти обидва поєдинки і сподіватись на те, що Ісландія та Грузія програють хоча б по одному матчу.
Фото: fbu.ua.