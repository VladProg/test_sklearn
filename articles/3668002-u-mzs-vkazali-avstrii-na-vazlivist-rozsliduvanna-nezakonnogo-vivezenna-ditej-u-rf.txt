Заступник міністра закордонних справ України Євген Перебийніс наголосив на важливості проведення ретельного розслідування щодо незаконного вивезення на територію рф евакуйованих в Австрію українських дітей.

Про це йшлося під час його відеозустрічі з генеральним секретарем Федерального міністерства з європейських та міжнародних справ Республіки Австрія Петером Лаунскі-Тіффенталем, передає Укрінформ із посиланням на пресслужбу МЗС.
«Євген Перебийніс підкреслив важливість проведення ретельного розслідування у справі незаконного вивезення на територію рф евакуйованих в Австрію українських дітей та притягнення винних до відповідальності, наголосивши на тому, що зазначене питання перебуває на контролі Уповноваженого Верховної Ради України з прав людини Дмитра Лубінця», - поінформували у зовнішньополітичному відомстві.
Заступник міністра окремо порушив питання видачі Австрією національних віз для російської делегації в ПА ОБСЄ, а також недопущення участі російських та білоруських спортсменів у міжнародних змаганнях, допоки росія продовжує загарбницьку війну проти України.
Сторони приділили окрему увагу участі Австрії в реалізації української Формули миру, а також питанням подальшого санкційного тиску на росію, спрямування заморожених російських активів на відбудову України.
Зі свого боку Лаунскі-Тіффенталь підтвердив готовність Відня й надалі надавати необхідну гуманітарну допомогу Україні, у тому числі у відбудові енергетичної інфраструктури, а також намір сприяти процесу підготовки до переговорів про набуття нею членства в ЄС.
Як повідомлялося, Уповноважений Верховної Ради з прав людини Дмитро Лубінець заявив, що виходить зі складу Європейського інституту омбудсмена через незаконне вивезення з Австрії до російської федерації двох українських дітей.