Європейський Союз рішуче налаштований на тісну співпрацю з Україною на шляху до повноцінного членства в ЄС і якомога швидше виконання кожною із сторін своєї частини роботи.

Про це заявив президент Європейської ради Шарль Мішель на спільній з Президентом України Володимиром Зеленським пресконференції у Києві, повідомляє кореспондент Укрінформу.
«Декілька місяців тому ми надали вам статус кандидата в члени ЄС. Ми рішуче налаштовані безпосередньо і тісно співпрацювати з тобою, Володимире, з нашими командами, щоб рухатися вперед і щоб кожен виконував свою частину роботи якомога швидше. Ми сподіваємося, що дуже швидко отримаємо звіт Європейського Союзу і завершимо наступний етап», - сказав Мішель.
Він нагадав, що через кілька днів відбудеться саміт Україна-ЄС.
«Це дозволить нам ще раз наголосити на підтримці і підсумувати кроки, необхідні відповідно до легітимних довгострокових цілей України», - зазначив президент Євроради.
Звертаючись до Зеленського, голова Євроради подякував за можливість детально обговорити запропоновану ним формулу миру.
«Ми підтримуємо цю ініціативу, я вже про це казав. Ми будемо продовжувати нашу спільну роботу в тому напрямку, щоб решта світу мобілізувалася і підтримувала вас, щоб ми всі разом прямували до миру і стабільності», - сказав Мішель.

Як повідомлялося, віцепрем’єрка з питань європейської та євроатлантичної інтеграції Ольга Стефанішина у рамках «Геополітичних розмов» 11 січня висловила сподівання, що партнери в ЄС не будуть політизувати окремі питання для початку переговорів про вступ України в ЄС і не будуть відставати від темпу, який взяла на цьому шляху Українська держава.