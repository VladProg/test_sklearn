У застосунку «Дія» для звільнених з російського полону українців запроваджують послугу «персонального менеджера» для допомоги у відновленні втрачених документів.

Як передає Укрінформ із посиланням на пресслужбу ОП, про це повідомив віцепрем’єр – міністр цифрової трансформації Михайло Федоров під час візиту Андрія Єрмака до Координаційного штабу з питань поводження з військовополоненими.
Єрмак відзначив важливість забезпечення всім необхідним українців, які повернулися з полону, їх реабілітації, підтримки родин тощо.
Керівник Офісу глави держави розповів, що понад місяць тому під час спілкування зі звільненими з полону бійцями та їхніми рідними почув про бюрократичні складнощі з відновленням документів, що іноді виникають у звільнених бранців.

Фото: ОП

У цьому контексті очільник Мінцифри поінформував, що було розроблено рішення «Персональний менеджер», завдяки якому звільнені з полону зможуть отримати допомогу у відновленні паспорта, свідоцтва про шлюб, водійського посвідчення тощо. За його словами, для кожного полоненого в «Дії» буде створено персональну картку, і за ним закріплюватиметься менеджер підтримки.
Єрмак також наголосив на важливості залучення до роботи Координаційного штабу військових, які пройшли через полон. На його переконання, їхній життєвий досвід сприятиме побудові правильної та ефективної роботи Штабу, поліпшенню комунікації з рідними і близькими осіб, які ще перебувають у полоні у рф або на тимчасово окупованих територіях.

Фото: ОП

«Для нас дуже важлива саме ваша експертиза – наскільки це робиться вірно. Тому що ви через це пекло пройшли, ви були безпосередньо обізнані у всіх деталях, на кожній частині процесу обміну, ви найкраще знаєте, що було так, що не так», – сказав він.
За словами керівника ОП, необхідно вдосконалити роботу Штабу таким чином, щоб і українське суспільство, і кожен воїн, який сьогодні захищає Україну, розуміли, що вони - під захистом держави.
«І якщо воїн перебуває у полоні, то держава 24/7 займається його поверненням й інформує про це його родину», - зазначив Єрмак.

Фото: ОП

Своєю чергою начальник Головного управління розвідки Міноборони і голова Координаційного штабу Кирило Буданов пояснив, що всі військовослужбовці, які після полону залишилися на службі в тих чи інших військових і правоохоронних структурах, можуть залучатися до робити Штабу на громадських засадах.
Керівник ОП також наголосив на важливості залучення до роботи Штабу представників ЗМІ, інформаційного центру Міноборони з метою посилення комунікації з громадськістю, поширення інформації про діяльність та контактів для звернень громадян.
Єрмак додав, що робота Штабу є важливою і з огляду на те, що нині фактично відсутня міжнародна організація, яка може відвідувати місця утримання українських полонених, моніторити стан їхнього здоров’я, контролювати умови перебування.
«Ми не приймаємо того, що чуємо від МКЧХ. Це неможливо, що у ХХІ сторіччі у центрі Європи існують концтабори, а вони місяцями чекають погодження, аби туди потрапити та перевірити умови», – констатував він.
Під час відвідання Координаційного штабу з питань поводження з військовополоненими Єрмак також ознайомився з роботою громадської приймальні, де можна отримати фахові консультації від представників міністерств та відомств. Також тут на постійній основі працюють психологи та юристи, які допомагають родинам військовополонених і зниклих безвісти за особливих обставин.
Крім того, при Штабі діє консультаційна телефонна лінія, призначена для юридичного, соціального та психологічного супроводу родин українських захисників і захисниць, які потрапили у полон або зникли безвісти.
Філіали Координаційного штабу вже діють у Миколаєві, Харкові та Вінниці.
Як повідомлялося, Президент Володимир Зеленський заявив, що від початку повномасштабного вторгнення росії Україні вдалося повернути з російського полону 1456 людей.
Фото на головній: Мінцифри