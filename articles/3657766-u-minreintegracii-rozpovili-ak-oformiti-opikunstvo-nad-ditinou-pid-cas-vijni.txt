У Міністерстві з питань реінтеграції тимчасово окупованих територій повідомили, як оформити опікунство над дитиною під час війни.


Як передає Укрінформ, про це Мінреінтеграції повідомляє у Телеграмі.
У відомстві зазначили, що процедура всиновлення або встановлення опіки загалом є складною та довготривалою.
«На період воєнного стану в Україні її спростили для тих дітей, які залишилися без батьківського піклування внаслідок того, що місцезнаходження батьків чи законних представників наразі невідоме. Така форма опіки має назву «тимчасове влаштування», а перелік необхідних документів при її оформленні зменшений», - ідеться в повідомленні.
Скористатися правом тимчасово прихистити дитину, яка опинилася без батьків у воєнний час, мають право особи, які перебувають у сімейних, родинних відносинах (в тому числі хрещені батьки).
Для цього їм потрібно звернутися до служби у справах дітей за місцем свого проживання чи перебування дитини й надати такі документи: заяву; копію паспорта; документи, що підтверджують сімейні, родинні зв’язки з дитиною; довідку від нарколога та психіатра про відсутність перебування на обліку; довідку про наявність чи відсутність судимості опікуна (її можна отримати онлайн через портал «Дія»).
Термін розгляду документів - один місяць.
«Після позитивного рішення служба у справах дітей видає наказ про тимчасове влаштування дитини. Він і є підставою для її тимчасового перебування в сім’ї родичів. Також наказ дає право представляти інтереси дитини перед третіми особами», - сказано в повідомленні.
Як повідомляв Укрінформ, уповноважений Верховної Ради з прав людини Дмитро Лубінець надав поради, що робити у випадку, коли зникла дитина.