З 1 грудня у прокат виходить українсько-італійська комедія про сім'ю та мафію "Коза Ностра. Мама їде".

Як передає Укрінформ, про це повідомляє пресслужба Держкіно.
"Головна героїня фільму Влада Коза продає свій дім у Карпатах та летить до сонячної Сицилії, щоб жити з донькою та допомагати в догляді за онуком. Та виявляється, приїзду мами ніхто не чекав… Після сварки з донькою Влада випадково опиняється на віллі колись могутнього італійського мафіозі дона Фредо, нині вдівця, який переживає глибокі кризи – особистісну, сімейну та фінансову. Влада влаштовується прибиральницею, але стає порятунком цього дому: мамою для дітей дона Фредо та реформаторкою дотепер старої, неефективної та, головне, негуманної мафії. А Влада Коза не тільки вправна господиня й турботлива мама, а ще й гостра на язик, наполеглива та винахідлива жінка. Влада є уособленням сильної, кмітливої, безстрашної й вольової української матері, яка ладна звернути гори заради добробуту своєї (а часом і чужої) родини", - йдеться в описі до фільму.

Зазначається, що головну роль в стрічці зіграла Ірма Вітовська.

"Феномен української жінки – у великій силі духу, тому що Україна всю свою історію проходить турбулентний період. І жінки, як зберігачі інформації та традицій, завжди брали на себе функцію хранительок, коли чоловіки вели війни, боролися за державу. (...) Сила Влади Кози в надзвичайному оптимізмі й умінні швидко орієнтуватися. У неї багато рішень на кожен із викликів. Думаю, Влада могла б стати активним волонтером із притаманною їй рішучістю та сміливістю. Бо навіть тоді, коли вона дізнається, що знаходиться в осередку мафіозного клану, Влада не боїться протистояти злу. У неї є сміливість та вміння помирити і примирити, вона такий собі "народний дипломат"", - сказала про свою героїню Вітовська.

Проєкт цього фільму придумали українки: авторкою ідеї та співсценаристкою виступила Анастасія Лодкіна, а продюсеркою – Катерина Вишневська.

Вперше Анастасія та Катерина представили проєкт у 2017 році на престижному MIA TV Drama Series Pitching Forum у Римі. Згодом до виробництва проєкту долучилися італійська кінокомпанія Pepito Produzioni та один з підрозділів національної італійської телерадіокомпанії RAI – кінокомпанія Rai Cinema, на замовлення якої й було знято стрічку.
Стрічку створено FILM UA Production (Україна), Pepito Produzioni та Rai Cinema (Італія) за підтримки Державного агентства України з питань кіно.
Як повідомлялося, наступного року вийде в прокат дебютна стрічка Дениса Тарасова "БожеВільні" про каральну психіатрію в срср.