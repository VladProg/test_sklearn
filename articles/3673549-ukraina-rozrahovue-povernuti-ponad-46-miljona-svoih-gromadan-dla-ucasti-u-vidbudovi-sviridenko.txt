Уряд України працює над створенням умов для повернення в країну понад 4,6 млн громадян, які були вимушені рятуватися від війни та перебувають за кордоном, оскільки без їх участі буде важко вирішувати завдання з відновлення та відбудови України після завершення війни.

Про це у Брюсселі після участі у засіданні Комітету постійних представників ЄС (COREPER II) повідомила віцепрем’єр-міністр – міністр економіки України Юлія Свириденко, передає кореспондент Укрінформу.
«Українська економіка пережила спад у 30% на кінець минулого року через зменшення обсягів виробництва і споживання. Наразі суттєвий виклик, що постає перед урядом України, – це повернути назад українців. Ми робимо все можливе для створення відповідних умов, робочих місць, залучення їх до виробництва, розвитку малого і середнього бізнесу. Більше 4,6 млн українців зараз перебувають за кордоном. Ми потребуємо їх повернення для участі у відновленні та відбудові України», - сказала урядовець.
Вона зауважила, що для досягнення цієї мети необхідно буде відбудувати житло та соціальну інфраструктуру, зокрема дитсадки та школи, створити відповідні програми для розвитку жіночого підприємництва, програми працевлаштування для ветеранів, аби відповісти на брак працівників на трудовому ринку України.
«Це добре, що в них була можливість навчатися, вивчати мову, набувати нові навички. Все це згодиться на українському ринку праці. Більшість українців, які зараз знаходяться за кордоном, - ми навіть не називаємо їх біженцями, тому що вони вимушено переміщені внаслідок вторгнення - планують повертатися, це напевно. Саме тому так важливо для нас і для наших партнерів створити умови для їх повернення. Без українців, котрі проживають за кордоном, буде важко вирішувати завдання відбудови та відновлення», - додала Свириденко.
Як повідомлялося, після початку збройної агресії рф мільйони українців були вимушені залишити Україну, рятуючись від війни. Європейський Союз вперше у власній історії активував так звану Директиву тимчасового захисту, яка надала громадянам України, переважно жінкам та дітям, право знаходження на території ЄС, на базові соціальні послуги та працевлаштування. Українці активно інтегруються у суспільство в країнах перебування, що може ускладнити повернення певної частини з них в Україну після завершення війни.