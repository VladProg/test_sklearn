Прем'єра документального фільму "Нація футболу" Володимира Мули відбулася в кінотеатрі "Планета Кіно" 26 жовтня.

Про це повідомляє державне агентство з питань кіно у Фейсбуці, передає Укрінформ.
"Вийшов у прокат новий документальний фільм режисера Володимира Мули, відомого за стрічкою "ЮКІ": його нова робота Нація футболу розповідає історію становлення національної збірної команди України з футболу", - йдеться в дописі.
Зазначається, що прем'єрний показ відвідали зірки вітчизняного футболу, зокрема, Владислав Ващук, Андрій Воробей, В‘ячеслав Шевчук. До них долучилися телеведучі Ігор Кондратюк, Олексій Суханов, Микола Васильков і В’ячеслав Соломка. Водночас першими стрічку побачили й тренер юнацької збірної Володимир Єзерський, тенісист Сергій Стаховський, а також хокеїст Олексій Житник.
"Дякую кожному, хто, незважаючи на важкі реалії сьогодення, таки дочекався показу та потрапив до кінозали. Завдяки кропітким старанням ЗСУ нам вдалося не лише показати кіно, а й укотре довести, що нас не зламати. Дякую, хлопці, що підтримуєте нас! Ми, у свою чергу, обов’язково будемо підтримувати Вас! Слава Україні!", - зазначив Мула.

Сам режисер здобув Подяку від Сил спеціальних операцій ЗСУ за підтримку та допомогу українському війську.
Повідомлялося, що "Нація футболу” – це розповідь від перших осіб про становлення збірної України, "яка ніби повторює траєкторію становлення нашої держави – від скромного початку, повного ігнорування та безвіри – до перших перемог і вражаючих результатів".
Виробництво фільму тривало рік. Картина реконструює події завдяки ретельній роботі з архівами, зйомкам бекстейджу та ексклюзивним зірковим інтерв’ю від Андрія Шевченка, Олега Блохіна, Йожефа Сабо, Артема Мілевського, Олександра Зінченко, Олександра Шовковського, Руслана Ротаня, Андрія П’ятова, Леоніда Буряка та інших зірок українського футболу.