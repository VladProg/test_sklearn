Спеціальний трибунал із засудження злочину агресії росії варто створювати лише тоді, коли він матиме повноваження за українським законодавством заочно судити за скоєні злочини.


Про це сказав в інтерв’ю Укрінформу британський юрист, екссуддя Міжнародного кримінального суду (2011-2022 рр) Говард Моррісон, який наразі є радником українського генпрокурора і курує навчання наших суддів у Британії.
На запитання, як він оцінює перспективи створення і роботи Спецтрибуналу із засудження агресії росії, він відповів: “Якщо створити Спеціальний трибунал ad hoc, він матиме ті ж самі проблеми, як МКС, щодо доправлення людей до суду. Створення Спеціального трибуналу не означає, що за помахом чарівної палички обвинувачені миттєво постануть перед судом. Тому, на мою думку, реальна мета у створенні Спеціального трибуналу є лише тоді, коли він зможе судити людей заочно. Загалом міжнародні суди не судитимуть заочно”.
Водночас він додав, що можна скористатися методом Спецтрибуналу по Лівану, коли використовувалося ліванське законодавство, яке дозволяє заочне засудження.
“Ви також можете заочно судити будь-кого в Україні за злочин агресії, тому що український Кримінальний кодекс дозволяє це робити. Отже, можна створити спеціальний трибунал - гібридний суд, який використовуватиме українське законодавство і міжнародне право, можливо, з міжнародними прокурорами і суддями. І таким чином можна судити заочно за злочин агресії, тому що це передбачено українським Кримінальним кодексом”, - сказав Моррісон.
За його словами, створення такого Спецтрибуналу вимагає політичної волі і значного бюджету. При цьому він відзначив певний рух у цьому питанні, зокрема, виділення Нідерландами приміщення для майбутнього трибуналу, підтримку ЄС і окремих країн.
“Хоча це не вирішить головної проблеми - як притягнути високопоставленого росіянина до суду. Тому що вони не збираються здаватися. І, можливо, буде потрібно чекати зміни політичної структури і клімату, як це було в Сербії зі справою Мілошевича, бо сербська влада фактично видала його суду. Я не можу передбачити, чи може таке статися з російськими високопосадовцями. Це не є неможливим, але на це не можна покладатися”, - сказав він.
Моррісон також вважає, що створювати Спецтрибунал, коли бойові дії тривають, недоцільно, оскільки це ускладнює завдання з усіх боків.
“Це зменшує ймовірність того, що можливо буде добитися арешту високопосадовців. За великим рахунком, це зазвичай можливо лише після завершення бойових дій. Тож, по-перше, ми не знаємо, як довго триватиме конфлікт, по-друге, якою буде політична ситуація в росії, коли все закінчиться. На мою думку, люди, які підтримують створення трибуналу після завершення бойових дій, мають цілком серйозні аргументи. Буде набагато легше створити такий суд і забезпечити його ефективну роботу після завершення воєнних дій. Я кажу це тому, що поки тривають бойові дії, злочини продовжуються, і докази, які можуть бути використані для притягнення до відповідальності, збільшуються. Всі злочини стануть повністю очевидними лише після завершення бойових дій. Отже, існує вагома практична причина не створювати суд до закінчення бойових дій”, - пояснив він.
На запитання, як путін і його панівне оточення можуть постати перед судом, Моррісон відповів, що це надзвичайно складно, оскільки потрібні прийнятні докази для висунення звинувачення і видачі ордера на арешт, а також доставлення затриманих до суду.
“Єдиний спосіб доставити до суду високопоставлених військових і політичних діячів з будь-якої країни, яка притягується до відповідальності за скоєння воєнних злочинів, це або їхня добровільна згода постати перед судом, або їхня екстрадиція країною, в якій вони перебувають. Або ще коли вони виїжджають в іншу країну і там можуть бути заарештовані за міжнародним ордером на арешт, як це сталося, наприклад, з посадовцями через геноцид у Руанді. Вони виїхали до Камеруну і їх заарештували за міжнародним ордером, а потім відправили в Арушу в Танзанії для засудження”, - пояснив екссуддя МКС.
Як повідомлялося, на початку березня Міністерство закордонних справ України виступило з ініціативою створення Спеціального трибуналу для покарання путіна і його політичної верхівки за злочин агресії проти України.
Наразі розглядаються кілька варіантів створення такого Спецтрибуналу, зокрема, на основі угоди між Україною та ООН, яка може ухвалити відповідну резолюцію, або шляхом укладення багатосторонніх договорів між певною кількістю держав.
19 січня цього року Європейський парламент ухвалив резолюцію на підтримку дії із створення міжнародного Спецтрибуналу.
У документі йдеться, що Європейський парламент вважає, що Спецтрибунал має бути заснований на основі міжнародної угоди між країнами-однодумцями за підтримки Генеральної Асамблеї ООН.
Як зазначається в резолюції, Спеціальний трибунал має доповнювати зусилля МКС та його прокурора з розслідування звинувачень у геноциді, воєнних злочинах та злочинах проти людства, що були скоєні в Україні. Спеціальний трибунал має тісно співпрацювати з МКС та розміщуватися у Гаазі. Створення такого міжнародного трибуналу за участю України, на думку депутатів, має розпочатися негайно.