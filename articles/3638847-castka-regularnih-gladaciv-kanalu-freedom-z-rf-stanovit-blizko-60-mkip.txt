Інформаційний марафон FREEДОМ за 9 місяців переглянули 5,1 мільярда разів. Водночас частка регулярних глядачів з росії становила 58,5%.

Про це повідомляє пресслужба Міністерства культури та інформаційної політики, передає Укрінформ.
"Продовжує зростати кількість переглядів з російської федерації та Казахстану. Зокрема загальна частка користувачів із росії, які регулярно дивляться FREEДОМ, збільшилася до 58,5%", – зазначають у відомстві.

Згідно з даними МКІП, за 9 місяців у соціальних мережах та партнерських каналах контент телеканалу переглянули 5,1 млрд. Зокрема, у топі міст за кількістю переглядів – москва, санкт-петербург, краснодар та єкатеринбург.
"Важливо зазначити, що у рейтингу за переглядами серед топміст лише тимчасово окуповані Севастополь та Сімферополь знаходяться на 27 та 32 місцях відповідно. Інші українські міста до топ-50 міст не потрапили", – зауважують у відомстві.
Також зазначається, що контент FREEДОМ транслюється англійською та арабською мовами. За 2022 рік контент ДП "Мультимедійна платформа іномовлення України" англійською та арабською на діджитал-платформах переглянули понад 1,2 млрд разів.
Список англомовних країн, які найбільше переглядають контент FREEДОМ у Ютубі, очолюють США із часткою 32%, за ними – Велика Британія, Канада, Австралія, Німеччина. Водночас до топп'ятірки арабськомовних країн увійшли Алжир, Ірак, Саудівська Аравія, Марокко та Єгипет.


FREEДOM – телеканал іномовлення України, створений для російськомовних користувачів задля висвітлення правдивої інформації про перебіг війни в Україні та подій, що відбуваються у Східній Європі, росії та світі.
FREEДОМ присутній у понад 700 кабельних, DTH, IPTV мережах у 44 країнах світу, а також у пакетах 10 ОТТ-платформ, які здійснюють транскордонне надання телевізійних послуг.