Голова комітету Верховної Ради України з питань фінансів, податкової та митної політики Данило Гетманцев оприлюднив концепт «Податкової в смартфоні» і запрошує всіх зацікавлених до його обговорення.


Як передає Укрінформ, план з діджиталізації податкової служби на 2023 рік Гетманцев оприлюднив у Телеграмі.
Зокрема, в 2023 році планується модернізувати контакт-центр Державної податкової служби, створити інтерактивну навчальну базу для податківців та платників, розширити функціонал електронного кабінету платника.
Крім того, очікується запровадження е-аудиту, е-акцизу та спрощеної системи оподаткування для ФОПів через «Дію» (так званий Smart-ФОП).
Є намір вдосконалити і роботу систем моніторингу критеріїв оцінки ризиків (СМКОР) та електронного адміністрування ПДВ.
За словами Гетманцева, концепт «Податкової в смартфоні» вже викликав неабияку зацікавленість серед бізнесу. Депутат запрошує до його обговорення всіх зацікавлених.
Як повідомлялося, голова комітету ВР з питань фінансів, податкової та митної політики Данило Гетманцев зауважував,що реформа діджиталізації Державної податкової служби стане «остаточним цвяхом у труну корупції в податкових відносинах та значним, неймовірним спрощенням для бізнесу. Бізнес без власної ініціативи не матиме жодного очного спілкування з податковою службою».