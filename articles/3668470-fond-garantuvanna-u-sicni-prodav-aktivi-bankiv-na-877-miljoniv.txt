Фонд гарантування вкладів фізичних осіб у січні 2023 року продав активи банків, що ліквідуються, на 877,1 млн грн.



Як передає Укрінформ, про це повідомляє пресслужба Фонду гарантування.
"Упродовж січня у системі Prozorro.Продажі було проведено 867 аукціонів з продажу активів банків, що ліквідуються Фондом гарантування вкладів. Із них успішно завершилися – 26 торгів, решта аукціонів не відбулися через відсутність учасників торгів. Зрештою, у підсумку сума продажу активів за місяць сягнула 877,1 млн грн", - йдеться в повідомленні.
Зазначається, що у розрізі банків найбільша сума продажу за місяць у ПАТ «Промінвестбанк», загалом – 750,7 млн грн. Сума продажу активів АТ «МР Банк» за місяць – більше 105,0 млн грн.
Загалом, за результатами 26 успішних аукціонів, станом на 10 лютого за 16 лотів було отримано оплату на суму 432,7 млн грн, оплата ще за 10 лотів на суму 444,3 млн грн - очікується.
Окрім цього, від безпосереднього продажу активів фізичним та юридичним особам протягом січня отримано 0,6 млн грн.
Як повідомляв Укрінформ, Фонд гарантування вкладів фізичних осіб у 2022 році продав активи банків, що ліквідуються, на 1,57 млрд грн, майже 70% із яких надійшло від реалізації активів «Промінвестбанку».