Громадяни, у яких загарбники викрали рідних, мають звернутися із заявою до Нацполіції та отримати витяг з ЄРДР, таким чином зафіксувавши цей злочин.

Про це в ефірі телемарафону сказав Уповноважений ВР з прав людини Дмитро Лубінець, передає кореспондент Укрінформу.
«Я раджу всім, по-перше, звернутися до Нацполіції з офіційною заявою щодо викрадення рідних, зокрема дітей... Наступне: треба отримати витяг з ЄРДР і таким чином зафіксувати, що такий злочин є», - розповів він.
Після цього, зазначив Лубінець, слід звернутися і до Офісу омбудсмана.
«Коли нам стає точно відомо, де знаходиться дитина, ми починаємо пропрацьовувати логістику, шукаємо фінансування. Є два фонди, які нас дуже підтримують. Один із них – Caritas Ukraine, вони надають фінансову допомогу на ці логістичні речі. Другий фонд попросив себе не називати. Хотів би їм подякувати», - поінформував Уповноважений ВР з прав людини.
За його словами, далі долучаються розвідувальні органи, ведеться робота щодо передачі документів, вирішується хто їде по дитину.
«Добре, коли батьки погоджуються їхати, - їх супроводжують. Гірше, коли у дітей немає батьків, немає документів. Ми починаємо процес виготовлення дублікатів. І тут нам знову ж таки допомагає Мін’юст, НПУ, Офіс генпрокурора. Тобто задіяні максимум центральних органів виконавчої влади», - підсумував омбудсман.
Як повідомлялося, Лубінець оприлюднив алгоритм з пошуку зниклих безвісти військових, а також перелік ресурсів, де їх слід шукати.