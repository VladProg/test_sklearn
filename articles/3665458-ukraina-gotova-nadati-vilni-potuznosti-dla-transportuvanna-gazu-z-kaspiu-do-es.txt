Україна готова надати вільні потужності для транспортування газу з Каспію до країн-членів Європейського Союзу, а також зацікавлена у втіленні проєкту Південного газового коридору.

Про це повідомив заступник міністра енергетики Микола Колісник під час Дев’ятого міністерського засідання Консультативної ради Південного газового коридору в Баку, передає Укрінформ із посиланням на пресслужбу Міненерго.
«Одним з ключових інфраструктурних проєктів у межах співробітництва з Азербайджаном є проєкт Євро-Азійського нафтотранспортного коридору для створення нового маршруту транспортування нафти з Каспійського регіону на ринки ЄС. Ми зацікавлені в реалізації проєкту Південного газового коридору і готові до співпраці в рамках диверсифікації шляхів постачання природного газу», - сказав посадовець.
Водночас він наголосив, що попри військову агресію Україна була і залишається надійним партнером та готова надавати вільні потужності в стратегічно важливому процесі транспортування природного газу з Каспію до країн ЄС.
«Вже через декілька місяців розпочнеться сезон закачування. Більшість ПСГ країн ЄС заповнені, що сприяє збільшенню інтересу до українських ПСГ. Ключове рішення базується на використанні наявної інфраструктури - потужності Трансбалканського газопроводу. Для Оператора ГТС України це можливість залучення нових замовників послуг по міждержавних точках з’єднання», - зазначив Колісник.
Дев’яте міністерське засідання Консультативної ради Південного газового коридору в Баку відбулося під головуванням президента Азербайджану Ільхама Алієва та за участю президента Румунії Клауса Йоханіса і єврокомісара з питань енергетики Кадрі Сімпсон.
Як повідомлялося, Укртансгаз проводить ремонти свердловин одного із західноукраїнських підземних сховищ газу, зокрема уже завершено роботи на об’єктах, що оновлювалися з 2022 року.
Фото: Укртансгаз