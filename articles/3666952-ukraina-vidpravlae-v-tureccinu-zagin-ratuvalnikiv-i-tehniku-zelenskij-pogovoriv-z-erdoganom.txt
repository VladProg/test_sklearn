Президент Володимир Зеленський висловив співчуття Президенту Туреччини Реджепу Тайїпу Ердогану з приводу трагедії через землетрус і поінформував про направлення рятувальників і техніки на допомогу турецькому народові.

Про це йшлося під час розмови лідерів, повідомляє Укрінформ із посиланням на Твіттер глави Української держави.

"У розмові з Реджепом Тайїпом Ердоганом висловив співчуття у зв’язку з трагедією, що спіткала народ Туреччини через землетруси. Повідомив про рішення відправити з України до Туреччини загін рятувальників і техніку, які допоможуть у ліквідації наслідків. Вони скоро прибудуть до постраждалих регіонів Туреччини", - зазначив Зеленський.

Своєю чергою Прем'єр-міністр Денис Шмигаль під час засідання уряду наголосив на руйнівних наслідках землетрусу у Туреччині і підкреслив, що Україна "знає ціну втрат і сьогодні гостро відчуває біль сусідів".
«Ми одні з перших запропонували свою допомогу. За дорученням Президента України Володимира Зеленського Україна надасть гуманітарну й технічну допомогу Туреччині. Ідеться про спрямування до Туреччини групи рятувальників, техніки, готових до виконання найскладніших місій», - сказав глава уряду.
Він зауважив, що наш обов’язок — бути солідарними, аби якнайшвидше подолати наслідки стихійного лиха. "Ми пам’ятаємо тих, хто допомагає нам, і готові завжди приходити на допомогу нашим друзям і партнерам", - заявив Шмигаль.
Як повідомлялося, раніше Президент Володимир Зеленський доручив українському уряду надати гуманітарну допомогу Туреччині, яка постраждала від потужного землетрусу.
6 лютого на південному сході Туреччини сталося два землетруси: в районі Пазарджик провінції Кахраманмараш - магнітудою 7,7 і в районі Ельбістан тієї ж провінції - 7,6 бала за шкалою Ріхтера. Кількість загиблих від землетрусу в країні зросла до 3549, постраждалих – до 22 168.