Президент Володимир Зеленський обговорив з міністром закордонних справ Канади Мелані Жолі, яка перебуває з візитом у Києві, оборонні потреби України та подякував за підтримку.

Про це глава держави повідомив у Телеграмі, передає Укрінформ.
"Під час зустрічі з міністром закордонних справ Канади Мелані Жолі розповів про першочергові потреби Сил оборони України. Детально обговорили подальшу взаємодію у сфері безпеки та оборони. Підтримка Канади української армії є неоціненною у ці важкі для нас часи", - зазначив Президент.

Зеленський також висловив вдячність уряду Канади і всьому канадському народу за тепле ставлення до українців і потужну допомогу Україні.

Як поінформували у пресслужбі ОП, під час зустрічі Президент наголосив на важливості досягнення миру, чому, за його словами, має сприяти імплементація десяти пунктів запропонованої Україною формули миру.
Глава держави поінформував очільницю зовнішньополітичного відомства Канади про заходи, які вживаються з метою реалізації Формули миру, та висловив сподівання, що канадська сторона підтримає відповідні ініціативи, зокрема проведення Глобального саміту миру.
Зеленський також висловив упевненість у тому, що переважна більшість держав світу підтримає резолюцію Генеральної Асамблеї ООН, яку запропоновано ухвалити до річниці повномасштабного вторгнення росії в Україну.
Співрозмовники обмінялися думками щодо кроків, які необхідно здійснити, щоб прискорити відбудову визволених регіонів, а також щодо питання розмінування територій, де велися бойові дії.

Окрему увагу було приділено необхідності притягнення до відповідальності винних у злочині агресії, а також роботі, що ведеться в цьому напрямі.
Сторони обговорили питання євроатлантичної інтеграції України.
Як повідомляв Укрінформ, Канада минулого тижня оголосила, що передасть Україні чотири танки Leopard 2. Оттава також погодилася купити для України систему ППО NASAMS та 200 броньованих автомобілів.
Фото: Офіс Президента