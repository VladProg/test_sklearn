У вівторок, 8 листопада, в мережі з’явився музичний відеокліп, створений в рамках благодійного мистецького проєкту до Дня святого Миколая для дітей, які втратили батьків під час війни, де знялися відомі актори Римма Зюбіна та Анатолій Хостікоєв.

Про це Укрінформу повідомив режисер проєкту, актор театру і кіно Ігор Качур.
«Ми з командою однодумців запускаємо благодійний збір, щоб зібрати кошти на подарунки до Дня святого Миколая дітям, які втратили батьків під час війни. Сьогодні випустили пісню і кліп, до яких підв‘язано цей благодійний збір», - розповів він.
За його словами, кліп знімали ще до війни і навіть не думали, що він буде настільки актуальний зараз.
Пісню, яку виконали українські актори, написав Юрій Звонарь.



«Послухавши пісню, я подумав, що було б добре ще раз нагадати суспільству, що діти не повинні рости без батьків. Я звернувся до досвідченого оператора-постановника Дмитра Оксамитого. Він погодився на волонтерських засадах зробити цю роботу. Гарік Корогодський безкоштовно надав нам чудову локацію», - додав Качур.
Кошти надходитимуть в благодійний фонд «Я майбутнє України».