У Кіровоградській області до 13 років позбавлення волі засудили сапера "днр" з позивним "Птіца", який брав участь у бойових діях проти Збройних сил України.

Як передає Укрінформ, про це повідомляє Офіс генерального прокурора.
За публічного обвинувачення прокурорів Кіровоградської обласної прокуратури суд визнав винним уродженця Кіровограду в участі у терористичній організації (ч.1 ст. 258-3 Кримінального кодексу України). Його засуджено до 13 років позбавлення волі з конфіскацією майна.
Прокурори у суді довели, що з травня 2014 року засуджений добровільно склав присягу на вірність "днр". Він вступив до лав підрозділу "батальйон оплот", де перебував у званні рядового і мав позивний "Птіца".
Чоловік брав участь у бойових діях проти ЗСУ, здійснював розмінування та мінування низки населених пунктів Донецької та Луганської областей.
З вересня 2017 року засуджений служив у складі спецпідрозділу "Вітязь".
З 2018 року чоловік перебуває у розшуку.
Як повідомляв Укрінформ, особистого інформатора учасника російської збройної агресії проти України Ігоря Гіркіна (Стрєлкова) засудили до 10 років позбавлення волі.