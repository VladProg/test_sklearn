На підсумковому турнірі ATP українець офіційно попрощався з тенісом.

Колишня перша ракетка України, а нині військовослужбовець ЗСУ і волонтер Сергій Стаховський розповів про свою службу в Національній Гвардії України, повідомляє Коло Спорту, передає Укрінформ.

«Я був у грудні три тижні в Бахмуті, я був приквартований до четвертої бригади швидкого реагування. Задачі різні бувають. Здебільшого вони, на жаль, не те, що небезпечні, просто вони проходять по лінії розмежування. Є задачі праці з мінометом, задачі ескортування полонених. Це дуже брутальна війна. Вона забирає дуже багато життів. На жаль. Їхні ми не рахуємо, тому що це не цікаво, а ось наші.. це сумно, це складно. Той факт, що ми Новий рік зустріли як вільна країна – це вже перемога. Тому що проти нас стоїть величезна країна з величезним людським ресурсом, якого вона зовсім не шкодує. Який вона кидає просто як м’ясо на вогонь. Звісно, наша ціль – наші кордони, до них дійти. Для нас єдиний варіант – це щоб росія розпалася, або сама зсередини, або їй при цьому хтось допоміг», - сказав Стаховський.

Стаховський також розповів про свою волонтерську діяльність.

«Я займався більше на початку, тому що я розумів, що ресурсів в держави на той час було не так багато. Ми волонтерили безпосередньо на напрямку з Ребровим Сергієм. Возили автівки, захист, тобто керамічні плити, бронежилети, розгрузки, нічне бачення. Воно все продовжується, просто воно пройшло в напрямку такої масовості, воно перейшло в спеціалізовану техніку. Тому що її зараз безпосередньо не вистачає, тому, що держава включилась, вони закупили бронижелети, каски, шоломи. Все, що було треба», - додав Стаховський.

Як повідомляв Укрінформ, у перші дні повномасштабного вторгнення росії на територію України Стаховський записався у територіальну оборону.

Фото: Getty Image