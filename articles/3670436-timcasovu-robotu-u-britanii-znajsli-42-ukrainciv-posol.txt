Тимчасову роботу у Великій Британії наразі знайшли 42% українців з понад 160 тис. наших співвітчизників, які були змушені виїхати з України через російську агресію.

Про це заявив посол України у Великій Британії Вадим Пристайко на брифінгу в Медіацентрі Україна — Укрінформ у середу, 15 лютого.

"Багато наших співвітчизників - останні цифри, які я бачив, це 42 відсотки - вже знайшли тимчасову роботу, щоб перебувати тут не на кошти британських платників податків, а заробити ці кошти", - сказав дипломат.
Посол України поінформував, що на території Великої Британії наразі перебувають понад 160 тис. наших співвітчизників, а загалом українцям надано трохи більше 200 тис. віз. "Тобто частина наших співвітчизників отримала дозвіл на проживання, але не скористалася ним. Вони можуть зробити це в майбутньому", - зазначив Пристайко.
За його словами, для українців доступні всі послуги, необхідні для комфортного проживання у Сполученому Королівстві, зокрема, наші співвітчизники мають доступ до безкоштовної охорони здоров'я, освіти, у тому числі і на безкоштовних для українців програмах у таких престижних британські університетах, як Оксфорд.
"Є різні історії - є позитивні і не зовсім позитивні, але загалом я вважаю, що у Британії поважають тих українців, які знаходяться тут, і намагаються максимально їм допомогти. І я відчуваю таке ж ставлення від українців, які усвідомлюють, що їм надається велика послуга - перебувати у безпечному середовищі", - відзначив посол.
Як повідомлялося, за даними Управління Верховного комісара ООН у справах біженців, кількість українців, які виїхали до країн Європи після початку повномасштабного вторгнення росії, сягає 7 915 287 осіб.