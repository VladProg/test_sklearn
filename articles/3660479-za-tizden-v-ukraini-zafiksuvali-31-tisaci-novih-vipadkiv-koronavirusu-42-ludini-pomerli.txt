За тиждень в Україні зафіксували 3,1 тис. нових випадків COVID-19, 267 з них — у дітей, 42 людини померли внаслідок ускладнень від хвороби.


Про це на брифінгу в Медіацентрі Україна - Укрінформ сказав заступник міністра охорони здоров’я, головний державний санітарний лікар Ігор Кузін.
“За звітний тиждень зафіксовано майже 3 100 випадків і це на 14% більше, ніж тиждень перед тим. ...Є певні особливості, ми почали фіксувати трошки більш рівні показники захворюваності серед дітей, за минулий тиждень 267 випадків захворювання на коронавірус було зареєстровано саме серед дитячого населення. Померли 42 людини, понад 80% серед померлих — люди віком 60+”, - сказав Кузін.

Він додав, що зараз фіксується поступове збільшення кількості нових випадків COVID-19. Це пов’язано з певними сезонними елементами, підйом захворюваності спостерігатиметься до кінця лютого, перші ознаки спаду прогнозуються з травня.
“Така сезонність спостерігалася під час усіх минулих хвиль, і в цілому вона повторюється і цього року”, - сказав Кузін.
Окрім цього, за його даними, спостерігається збільшення кількості госпіталізацій, але ця цифра тримається на рівні 2,4 — 2,5 тис. упродовж одного тижня. Наразі, за його словами, в лікарнях пацієнтами з коронавірусом зайнято 6% ліжок, виділених для лікування ковіду.
За даними МОЗ, на 15% зросли обсяги діагностики COVID-19, на рівні областей доступні майже 2 млн ПЛР-тестів на ковід, які за направленням сімейного лікаря є безкоштовними, і близько 1 млн швидких тестів на первинній ланці.