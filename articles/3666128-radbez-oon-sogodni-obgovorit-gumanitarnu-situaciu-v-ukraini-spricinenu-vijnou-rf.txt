У понеділок, 6 лютого, Рада Безпеки ООН обговорить гуманітарну ситуацію в Україні, що склалася через російську війну.

Як передає власний кореспондент Укрінформу у Нью-Йорку, ініціаторами обговорення цього питання виступають Франція та Еквадор, які консультувалися з українською делегацією в ООН.
Засідання розпочнеться о 10:00 (17:00 за Київським часом).
Крім того, як повідомили в секретаріаті РБ, 8 лютого Радбез збереться на вимогу росії для обговорення поставок західних озброєнь Україні.
17 лютого рф має намір розповісти Раді Безпеки ООН про нібито недотримання Україною рік тому «Мінських угод», відомих як «Мінськ-2».
24 лютого з нагоди річниці вторгнення росії в Україну РБ проведе дебати міністерського рівня щодо ситуації в Україні. Вестиме засідання міністр закордонних справ Мальти Єн Борґ. У заході візьмуть участь Генеральний секретар Антоніу Гутерреш та представники громадянського суспільства.