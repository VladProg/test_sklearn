Далакян захистив титул чемпіона світу за версією WBA у найлегшій вазі.

Бронзовий призер чемпіонату Європи (2011) Володимир Матвійчук прокоментував перемогу українського боксера Артема Далакяна (21-0, 15 КО) над костариканцем Давидом Хіменесом (12-0, 9 КО), ексклюзивно передає Укрінформ.

«Вітаю Артема, вітаю всю команду Union Boxing Promotion, вітаю усіх шанувальників українського боксу з перемогою Артема Далакяна, який вже вшосте захистив титул чемпіона світу. На сьогоднішній день у нас так і залишилось два чемпіони світу – Артем Далакян та Олександр Усик. Це дуже приємно, радує, адже не в кожній державі є одразу два чемпіона світу. Артем проявив величезний характер та волю до перемоги. Якщо чесно, після шостого раунду думав, що Артему буде боксувати трохи важче, так як костариканець показував дуже високий темп, йшов уперед. Але Артем впорався, всі 12 раундів був активним, дуже правильно провів цей поєдинок. Був дуже видовищний, яскравий поєдинок», - сказав Матвійчук.
Бронзовий призер чемпіонату Європи вірить, що в наступних поєдинках Далакян боксуватиме за нові пояси.
«Я маю велику надію, що далі буде. Вірю, що в майбутньому Артему організують поєдинок, в якому він зможе об’єднати пояси», - додав Матвійчук.



Як повідомляв Укрінформ, промоутер Далакяна перед боєм заявив, що українець підпише контракт з Ворреном, якщо переможе Хіменеса.

Фото: Getty Image