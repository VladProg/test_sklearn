Україна розраховує на економічне зростання цього року та має намір продовжити співпрацю з партнерами над вирішенням ключових питань, включаючи безпеку бізнесу, логістику та залучення іноземних інвестицій.

Про це сказала перший віцепрем’єр-міністр – міністр економіки Юлія Свириденко під час зустрічі з комісаром ЄС з питань економіки Паоло Джентілоні, передає Укрінформ з посиланням на пресслужбу міністерства.
«Україна має всі можливості забезпечити економічне зростання цього року. Незважаючи на пошкодження енергосистеми, зараз вона працює без збоїв. У нас є всі необхідні запаси сільськогосподарських ресурсів, щоб почати посів. А бізнес, загалом, вже перелаштувався на роботу в нових умовах», - наголосила очільниця Мінекономіки.
За її словами, зростання економіки цього року буде залежати насамперед від покращення ефективності протиповітряної оборони, яка захищає бізнес, залучення інвестицій, а також логістики, від якої залежить успішне виконання чорноморської зернової ініціативи.
«Також ми намагаємось відновити діяльність європейських страхових компаній в Україні, для перестрахування, яке може здійснюватися європейськими державами. Все це має сприяти економічному та фінансовому зростанню бізнесу в нашій країні», - додала Свириденко.
Як повідомлялось, Японія анонсувала фінансову допомогу Україні в розмірі 5,5 млрд доларів на відбудову інфраструктури, а уряд Норвегії – багаторічну програму підтримки на 7,5 млрд євро, кошти від якої спрямують на військову, економічну та гуманітарну сфери.
Фото: Мінекономіки