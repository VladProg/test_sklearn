Збірна Сенегалу з футболу U20, за яку виступає півзахисник київського «Динамо» Самба Діалло, успішно стартувала на груповому етапі молодіжного Кубка Африки.

У першому матчі сенегальці перемогли однолітків з Нігерії, забивши вирішальний м’яч наприкінці першого тайму зустрічі, передає Укрінфом.
Діалло, який вивів свою команду на поле з капітанською пов’язкою, увійшов до карного майданчика, обіграв суперника та відпасував на лінію штрафного. Голкіпер Нігерії зреагував на удар Папе Демба, проте з добиванням Сулеймана Фає впоратися не зумів - 1:0.
Після перерви міг забивати і сам Діалло, намагаючись дотягнутися головою до м’яча в падінні.
На останніх хвилинах нігерійці влаштували штурм воріт суперників, проте Сенегал втримав переможний рахунок, а Самба Діалло був визнаний найкращим футболістом за підсумками матчу.
Фото: fcdynamo.com.