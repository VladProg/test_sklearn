Міноборони України наголошує, що відомості про зміст закупівель послуг харчування для військовослужбовців, які набули поширення в публічному просторі, розповсюджуються з ознаками навмисних маніпуляцій та вводять в оману.

Як передає Укрінформ, про це ідеться у коментарі на сайті міністерства.
“Пріоритетом Міністерства оборони України була і залишається організація якісного та безперебійного харчування військовослужбовців, в тому числі – у зоні ведення бойових дій. Для цього міністерством у встановленому законом порядку здійснюється закупівля відповідних послуг”, - наголошується у коментарі.
Як підкреслюють у Міноборони, відомості щодо змісту закупівель послуг харчування, які набули поширення в публічному просторі, поширюються з ознаками навмисних маніпуляцій та вводять в оману.
“Міністр оборони Олексій Резніков вчора особисто звернувся до голови Комітету Верховної Ради України з питань національної безпеки, оборони та розвідки Олександра Завітневича з проханням невідкладно провести засідання Комітету та заслухати вичерпну інформацію щодо порядку, обставин та результатів закупівлі послуги харчування військовослужбовців на 2023 рік за участі представників НАБУ та ДБР”, - нагадали у міністерстві.
Міноборони готує матеріали до Служби безпеки України з метою проведення розслідування щодо поширення завідомо неправдивих відомостей, які завдають шкоду інтересам оборони в особливий період, сказано в коментарі.
Як підкреслили в Міноборони, оборонне відомство “сповідує принцип нульової толерантності до корупції. Щодо епізодів, які набувають суспільного резонансу, незалежно від змісту та характеру подання інформації, проводиться службова перевірка. Стосовно процесу та результатів закупівель послуги харчування так само буде проведено внутрішню перевірку. У випадку виявлення порушень в діяльності посадових осіб Міноборони вони нестимуть відповідальність згідно закону”.
Більш детальна інформація з цього приводу буде оприлюднена за підсумками відповідного засідання профільного комітету Ради, орієнтовно – у понеділок, додали у міністерстві.
Як повідомляв Укрінформ, раніше видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні в два-три рази.
Комітет Верховної Ради з питань національної безпеки, оборони та розвідки викликає на засідання керівництво Міністерства оборони, заявила 21 січня заступниця голови комітету Мар'яна Безугла.