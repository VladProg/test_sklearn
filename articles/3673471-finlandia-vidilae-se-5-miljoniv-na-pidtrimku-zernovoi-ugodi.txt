Уряд Фінляндії виділяє ще п'ять мільйонів євро Всесвітній продовольчій програмі (WFP) для підтримки впровадження Чорноморської зернової ініціативи.

Як передає Укрінформ, про це йдеться у заяві МЗС Фінляндії.
«Через WFP Фінляндія підтримує як Україну, так і країни, які постраждали від продовольчої кризи. Україна отримає необхідний дохід, а країни, які страждають від дефіциту зерна та високих цін, отримають вкрай необхідне зерно», – заявив міністр розвитку співробітництва та зовнішньої торгівлі Вілле Скіннарі.
Поставки зерна також дозволяють WFP надавати гуманітарну допомогу країнам, які найбільше постраждали від продовольчої кризи.
За підтримки Фінляндії WFP закуповує українське зерно, яке перемелює, розмитнює та доставляє на Африканський Ріг, серед інших регіонів.
Зазначається, що реалізація «зернової угоди» також стабілізує світові ціни на продовольство. Фінляндія підтримала реалізацію цієї угоди ще торік, профінансувавши постачання зерна з України до Сомалі.
Як повідомляв Укрінформ, у Стамбулі 17 листопада 2022 року Україна, Організація Об’єднаних Націй і Туреччина домовились про продовження «Ініціативи з безпечного транспортування агропродукції через Чорне море» ще на 120 днів. Вона почала роботу 22 липня 2022 року, а перше судно з українським продовольством вийшло з порту Одеси 1 серпня. Наразі угода діє до 20 березня 2023 року.
Фото: aliexpress.com