Президент України Володимир Зеленський вшанував пам’ять Героїв Небесної Сотні.

Про це повідомляє пресслужба Офісу глави Української держави, передає Укрінформ.





Зазначається, що в роковини трагічної загибелі активістів Євромайдану Сергія Нігояна та Михайла Жизневського до місць загибелі Героїв України на вулиці Грушевського в Києві покладено квіти від Президента.
Окрім того, у День Соборності від імені глави держави до пам’ятного хреста на столичній Алеї Героїв Небесної Сотні встановлено кошик квітів.
В ОПУ нагадали, що покладання квітів до пам'ятників та пам'ятних знаків Героям Небесної Сотні передбачено здійснювати щорічно у День Героїв Небесної Сотні, День Незалежності України, День Гідності та Свободи, а також у День Соборності України на підставі Указу Президента України від 11.01.2015 року № 69 "Про вшанування подвигу учасників Революції Гідності та увічнення пам’яті Героїв Небесної Сотні".