На Прикарпатті видали іменний календар з нагоди 100-річчя сотенного УПА, Героя України Мирослава Симчича.

Про це у Телеграмі повідомила голова Івано-франківської ОВА Світлана Онищук, передає Укрінформ.
"5 січня 2023 року свій поважний 100-річний ювілей святкуватиме видатний український військовий та громадський діяч, сотенний УПА, незламний політв’язень, кавалер орденів "Свободи" та "За заслуги" Мирослав Симчич. Цього року Президент України Володимир Зеленський присвоїв йому також звання "Герой України" з удостоєнням ордена "Золота Зірка". З нагоди ювілею за фінансової підтримки обласної військової адміністрації організовано випуск іменного календаря", - зазначила Онищук.

За її інформацією, виготовлено 500 примірників календаря. Їх передадуть до музею історії міста Коломиї, де заплановано відзначення 100-річчя Героя України.
Зазначається, що нині Мирослав Симчич - почесний громадянин Коломиї, Львова та Космача.
Мирослав Васильович Симчич (псевдо: «Кривоніс») — український військовий та громадський діяч, сотенний УПА, політв'язень, який 32 роки провів у радянських концтаборах.
Найуспішнішим боєм сотенного Симчича вважають Рушірський бій під Космачем, в якому, за даними Центру дослідження визвольного руху, з радянського боку, окрім дивізії НКВД, брали участь 31, 33 і 87 прикордонні загони та деякі інші радянські формування.
Фото: galka.if.ua