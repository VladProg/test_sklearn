Історія України залишиться в національному мультипредметному тесті як один з предметів на вибір. Відповідні зміни до умов вступних випробувань в заклади вищої освіти має затвердити Верховна Рада.

Про це в ефірі загальнонаціонального телемарафону "Єдині новини" сказав міністр освіти та науки Сергій Шкарлет, передає Укрінформ.


“Історія України ні в якому разі не зникне з системи тестування, особливо по гуманітаріях. Два обов'язкових предмети (які МОН пропонує залишити в НМТ 2023 — ред.) , українська мова та математика, забезпечують найбільшу прогностичну валідність щодо оцінки знань, і є обов'язковими в ДПА. А вже далі - історія України, іноземна мова, фізика, хімія, біологія будуть обиратися вступником самостійно. На гуманітарні спеціальності коефіцієнт, який дає максимальну кількість балів, буде, звісно, в пріоритеті для історії України. З кожним компонентом з цих п'яти наборів (тесту) вступник може вступати за будь-яким напрямом, але для гуманітарних спеціальностей найбільший коефіцієнт балів буде саме з історії України”, - сказав Шкарлет.


Міністр зазначив, що цілком поділяє думки фахівців щодо того, що історія України в сучасних реаліях є надважливим предметом для сучасного українця.
“Але не погоджуюся з тим, що саме іспитом ми маємо спонукати вивчати історію України. Це мають батьки, суспільство, кожен громадянин чітко знати українську мову, українську історію, українську культуру, історію рідного краю, національні традиції незалежно від того чи є іспит, чи немає іспиту, А якщо робити це під примусом, це ніколи не буде на відмінно”, - вважає Шкарлет.


Міністр зазначив, що відповідні зміни до закону про вищу освіту в частині умов вступної кампанії вже підготовлені, їх має ухвалити Верховна Рада. Натомість ЗНО залишається основним інструментом вступу до закладів вищої освіти.
Відмінністю національного мультипредметного тесту у 2023 році буде його тривалість — 180 хв. замість 120 торік і можливість абітурієнту обирати третій предмет.
Шкарлет нагадав, що у 2023 році очікується 220-224 тис. випускників закладів загальної середньої освіти
Як повідомляв Укрінформ, Міністерство освіти та науки скасувало проведення державної підсумкової атестації для 4 та 9 класів.