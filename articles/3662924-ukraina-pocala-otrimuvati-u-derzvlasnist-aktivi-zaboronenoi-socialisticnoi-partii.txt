В управління Фонду державного майна перейшло дев’ять об’єктів нерухомості та 13 авто забороненої Соціалістичної партії України і перший актив вже перереєстрований до державної власності.

Про це повідомляє пресслужба ФДМУ, передає Укрінформ.
«В січні 2023 року Фонд держмайна розпочав процес перереєстрації на користь держави майна раніше забороненої Соціалістичної партії України. До державної власності мають перейти дев’ять об’єктів нерухомості, 13 автомобілів тощо. Перший актив вже перереєстрований до державної власності у Чернівцях», - йдеться в повідомленні.
15 червня 2022 року Восьмий апеляційний адміністративний суд за позовом Міністерства юстиції заборонив діяльність Соціалістичної партії України. У разі, якщо суд забороняє діяльність будь-якої партії, то її майно переходить в управління Фонду державного майна.
Як повідомлялось, у листопаді 2022 року Фонд державного майна розпочав перереєстрацію активів забороненої партії – Комуністичної партії України – на користь держави. У липні за рішенням суду усі кошти та активи, в тому числі понад 50 об’єктів нерухомого майна, Компартії були передані державі.