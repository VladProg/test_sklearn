Латвія не братиме участі в Олімпійських іграх разом з країнами-агресорами росією та білоруссю, якщо на момент їх проведення агресія в Україні продовжуватиметься.

Як передає Укрінформ, про це повідомляє Delfi.
«Позиція Латвії така - якби ці ігри відбулися зараз і в них брали б участь спортсмени з росії та білорусі, я думаю, що збірна Латвії не поїхала б на ці ігри. Ми сподіваємось, що війна закінчиться, Україна переможе. Це буде абсолютно нова ситуація та нові правила гри. Зрозуміло, у цьому випадку латвійські спортсмени теж матимуть змогу брати участь у таких Олімпійських іграх», - сказав в інтерв'ю LTV президент Латвійського олімпійського комітету Жорж Тікмер.
ЛОК планує запропонувати латвійським спортивним федераціям звернутися до міжнародних федерацій із закликом не допускати спортсменів з росії та білорусі до участі у кваліфікаційних змаганнях Олімпійських ігор. Водночас Олімпійська рада Азії (ОРА) оголосила в четвер, що спортсмени з росії та білорусі будуть допущені до участі в Азіатських іграх цього року, але поки що невідомо, чи зможуть вони виконувати критерії кваліфікації олімпійських ігор.
Минулого тижня Міжнародний олімпійський комітет (МОК) оголосив, що закликає вивчити способи повернення спортсменів із росії та білорусі до міжнародних змагань. Цю заяву засудили не лише президент України Володимир Зеленський та інші офіційні особи, а й кілька спортивних федерацій.
Фото: LETA