Президент Володимир Зеленський обговорив із лідерами європейських країн та високим представником Європейського Союзу із закордонних справ та безпекової політики оборонну підтримку України.

Як передає Укрінформ, про це повідомляє пресслужба глави держави.
Зазначається, що у “продовження контактів щодо посилення української армії Президент Володимир Зеленський зустрівся з лідерами європейських країн та високим представником Європейського Союзу із закордонних справ та безпекової політики”.

“Після переговорів із президентом Франції та канцлером Німеччини, які відбулися напередодні, глава Української держави провів зустрічі з усіма іншими лідерами, присутніми на саміті ЄС”, - ідеться в повідомленні.
За інформацією пресслужби, Зеленський розповів колегам про ситуацію на полі бою та оборонні потреби України, зокрема щодо бойової авіації, бронетехніки, артилерії та ППО.
Президент України наголосив, що вчасне надання необхідної техніки у потрібних обсягах дасть змогу якнайшвидше відновити справедливий мир, а також захистити інтереси й цінності Європи.
Повідомляється, що учасники зустрічей обговорили можливість переходу військової промисловості країн Європейського Союзу на посилений режим роботи.
Крім того, Зеленський закликав ліквідувати прогалини в санкційній політиці проти росії та пришвидшити створення дієвого компенсаційного механізму.
Також він обговорив із партнерами конкретні кроки щодо реалізації Формули миру та закликав ухвалити рішення про початок уже цього року переговорів щодо приєднання України до ЄС.

Як повідомлялося, Президент Володимир Зеленський у четвер перебуває з візитом у Брюсселі.
Напередодні, 8 лютого, глава Української держави відвідав Велику Британію, де зустрівся з королем Чарльзом III і прем’єр-міністром Ріші Сунаком, а також з українськими військовослужбовцями, які проходять там навчання.
Увечері Зеленський прибув до Парижа, де зустрівся з президентом Франції Еммануелем Макроном та федеральним канцлером Німеччини Олафом Шольцом.
Фото: ОП