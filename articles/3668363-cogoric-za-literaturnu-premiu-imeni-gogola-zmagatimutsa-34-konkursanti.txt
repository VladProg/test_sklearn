Державне агентство з питань мистецтв та мистецької освіти отримало 34 заявки від літераторів на здобуття премії імені М.В. Гоголя у 2023 році.

Про це повідомляє пресслужба відомства, передає Укрінформ.
Зазначається, що на розгляд журі надійшло 12 романів, серед яких роман в легендах «Мольфарова книга» Анатолія Городницького, містичний роман «Проклята» Ганни Мозгової, детективний роман «Київ-Зміїв: ціна відповідальності» Павла Дими. Заразом три автори подали детективи, а Людмила Харченко та Сергій Кузнєцов представили п’єси - «П’ять пісень Полісся» і «Гоголь та його душі». Також у конкурсі візьмуть участь й прозаїки з повістями - Юрій Сущ із твором «Вихід зазвичай з іншого боку» й Артем Попик – із роботами «Куля» та «Губи-Хапай».
Водночас шість авторів подали на конкурс оповідання, ще три – збірки оповідань. Зокрема Олександр Герасименко представив твір «Молодіжна столиця», Олександр Прилуцький – «Джура отамана Дахна», а Станіслав Соловінський – «Дачні історії».
У Держмистецтв також додали, що серед поданих робіт також наявні лицарський кіноепос «Запорізька Іліада. Тарас Бульба та його сини» Віктора Греся, літературно-художнє видання «Козацтво Запорозьке на Білоцерківщині» Петра Саноцького, збірка новел «Перед очима» Міли Смолярової, прозовий твір «Запах пороху» Сергія Стельмаха, поетична збірка «КАРА» Кирила Цвєткова й історичний твір «Непереможний Урус-шайтан» Галини Шаульської.
Про результати засідання Комітету з присудження премії інформують на офіційному вебсайті та сторінках у соціальних мережах.
Як повідомлялося, премія імені М.В. Гоголя присуджується щорічно прозаїкам, драматургам та сценаристам, які наслідують традиції творчості Гоголя, збагачені концептами історичної романістики, містицизму та сатири, і утверджують національну самоідентифікацію.