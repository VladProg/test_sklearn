Кабінет Міністрів звільнив з посад заступників міністра оборони Івана Руснака та Олега Гайдука і заступника міністра з питань стратегічних галузей промисловості Олександра Котія, а також призначив шістьох заступників міністрів.

Про це повідомляється на Телеграм-каналі Кабміну “Уряд online”, передає Укрінформ.
"На засіданні 14 лютого Кабінет Міністрів України ухвалив розпорядження про звільнення Івана Руснака з посади першого заступника міністра оборони; Олега Гайдука з посади заступника міністра оборони; Олександра Котія з посади заступника міністра з питань стратегічних галузей промисловості", - йдеться у повідомленні.
Водночас уряд призначив Олександра Павлюка першим заступником міністра оборони; Богдана Драп’ятого, Катерину Павліченко, Олексія Сєргєєва, Василя Тетерю, Леоніда Тимченка - заступниками міністра внутрішніх справ.
Крім того, Інну Ящук призначено державним секретарем МВС.
Як повідомлялося, міністр оборони Олексій Резніков раніше заявив, що після звільнення перший заступник міністра оборони генерал-полковник Іван Руснак та заступник міністра оборони з питань цифрового розвитку Олег Гайдук залишаться у команді Міноборони та працюватимуть радниками міністра.
10 лютого Кабмін звільнив з посад заступників міністра внутрішніх справ Мері Акопян, Ігоря Бондаренка, Сергія Гончарова, Богдана Драп’ятого, Катерину Павліченко - вони подали заяви про відставку. У МВС у цьому зв'язку зазначали, що це звична процедура, прописана у Законі «Про центральні органи виконавчої влади»: коли звільняється міністр, то подають у відставку його перший заступник та всі заступники.
Після загибелі глави МВС Дениса Монастирського унаслідок катастрофи гелікоптера у Броварах 18 січня уряд призначив Ігоря Клименка в.о. міністра внутрішніх справ. 6 лютого Прем'єр-міністр Денис Шмигаль зареєстрував у парламенті подання про призначення Клименка на посаду міністра внутрішніх справ, а 7 лютого Верховна Рада підтримала це призначення.