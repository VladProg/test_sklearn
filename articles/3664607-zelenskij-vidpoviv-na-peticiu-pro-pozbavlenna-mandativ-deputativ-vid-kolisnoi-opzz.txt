Президент України Володимир Зеленський доручив Голові Верховної Ради Руслану Стефанчуку опрацювати петицію щодо позбавлення мандатів всіх народних депутатів від забороненої партії «Опозиційна платформа – За життя».

Як передає Укрінформ, відповідь на петицію з цього приводу оприлюднена на офіційному сайті Глави держави.
«Ураховуючи зазначене, я звернувся до Голови Верховної Ради України Р. Стефанчука з проханням опрацювати викладені в електронній петиції пропозиції та поінформувати про результати розгляду автора звернення», - відповів Президент.
Він також зазначив, що у регламенті Верховної Ради України встановлено, що погоджувальна рада депутатських фракцій (депутатських груп) розглядає та ухвалює пропозиції, зокрема, щодо розкладу пленарних засідань та тижневого порядку денного пленарних засідань. Вона шляхом голосування визначає питання, які будуть включені до пленарних засідань та тижневого порядку денного пленарних засідань парламенту.
Автор петиції просить Володимира Зеленського звернутися до ВРУ з пропозицією розглянути законопроєкти про позбавлення мандатів депутатів від "ОПЗЖ". Петиція була зареєстрована 9 січня. Підтримали її понад 37 159 громадян.
Як повідомляв Укрінформ, Президент Володимир Зеленський 1 грудня 2022 року звернувся до Голови Верховної Ради Руслана Стефанчука з проханням розглянути петицію про позбавлення мандатів народних депутатів від ОПЗЖ. Тоді петицію відповідну подав народний депутат Олексій Гончаренко.