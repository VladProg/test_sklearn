Європейський Союз оголосив про початок діяльності багатосторонньої Донорської координаційної платформи, яка допомагатиме Україні у процесі відновлення та відбудови після руйнувань, спричинених російською агресією.

Про це повідомляється на сайті Європейської комісії, передає Укрінформ.

«Багатостороння Донорська координаційна платформа для підтримки процесу відновлення та відбудови в Україні була започаткована сьогодні. Вона забезпечить тісне співробітництво між міжнародними донорами та фінансовими організаціями, надання підтримки у належний, прозорий та відповідальний спосіб», - наголошується у повідомленні.
Перша зустріч Донорської координаційної платформи, як зазначається, відбулась у режимі телеконференції за участю офіційних осіб високого рівня від України, Європейського Союзу, країн G7 та фінансових інституцій, таких як ЄІБ, ЄБРР, МВФ та Світовий банк. З часом до платформи зможуть приєднатися інші донори.
Зазначається, ЄС рішуче налаштований продовжувати відігравати провідну роль у підтримці процесу відновлення та відбудови України, який буде тісно пов’язаний із європейським курсом країни, та забезпечить, щоб надходження інвестицій в країну відбувалося одночасно зі здійсненням ключових реформ.
Як повідомляв Укрінформ, протягом минулого року, з початку російського військового вторгнення в Україну, ЄС надав Україні допомогу на загальну суму 49 мільярдів євро.